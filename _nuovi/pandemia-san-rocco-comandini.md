---
author: Claudio Comandini
date: 2016-02-19
image: /images/2016/02/soundcheck-philosophie.png
title: 
categories:
  - filosofia
  - musica
  - Rivista
tags:
  - filosofia
  - Lipsia
  - performance
---

**

L’erede più prossima della potenza tuscolana, il luogo dal quale San Rocco trova le sue più remote origini, è quindi Frascati. Qui nel 1656, sotto papa Alessandro VI Chigi, quando l’ancora fiorente civitas ha comunque ormai perduto il privilegiato ruolo di residenza papale, viene effettuato il ritrovamento degli affreschi di San Rocco e San Sebastiano nell’antica chiesa di Santa Maria in Vivarium, il cui nucleo originario è costruito tra i ruderi della villa neroniana sui quali sorge il nucleo della cittadina. Mentre sono coinvolte nel contagio, oltre Roma, anche Palestrina, Albano, Marino, nonché la limitrofa Grottaferrata, a Frascati il ritrovamento di questi affreschi dimenticati segna lo scampare dalla peste, ed è subito proclamato il miracolo, al punto che nei confronti delle immagini i coevi documenti del consiglio comunale parlano addirittura di «apparizione». 
Nella circostanza, la chiesa di Santa Maria, la cui prima citazione nei documenti risale all’876 e ha ruolo di cattedrale dal 1538 al 1636, riceve anche la dedica a San Rocco. Nei confronti degli affreschi, Leonello Razza avanza l’ipotesi che siano databili all’epoca cardinal d’Estouteville, a cui si deve la risistemazione di chiesa e piazza, e quindi al tardo 1400. Al primo quarto dello stesso secolo risale invece l’associazione di San Rocco e San Sebastiano, promossa da Martino V Colonna che, riportando dopo il concilio di Costanza il papato a Roma, trova la città devastata dall’ennesima epidemia di peste. Da parte sua San Sebastiano, soldato romano di alto rango, comandante della prestigiosa prima corte pretoria di difesa dell’imperatore, martirizzato da Diocleziano per la sua fede cristiana, trova a Frascati un culto piuttosto antico e un ospedale a lui dedicato risale già al 1518. Dimostrando scarsa intelligenza urbanistica, tale edificio viene demolito nel secondo dopoguerra, mentre risale addirittura al sec. II una basilica che Duchesne, comunque piuttosto isolato tra tutti gli storici, assimila proprio alla chiesa di Santa Maria dove si verifica il ritrovamento degli affreschi.
Sempre nell’anno 1656, fuori dal paese, non lontano da dove un secolo e mezzo più tardi un nuovo cimitero sostituisce quello dell’Ospedale di San Sebastiano, un’icona dedicata alla Maria Santissima Salus Infirmorum è istituita presso una piccola chiesa, popolarmente detta della Sciadonna dal nome di famiglia della 'tuscolanae uxori' Lavinia Sciadonna ivi seppellita, il cui cognome deriva da quello del soldato francese Chadon che per un periodo stazionò a Frascati. Mentre a Roma imperversa la peste, il paese offre ospitalità ad alcuni abitanti dell’Urbe ed è così estesa ai frascatani la cittadinanza romana, che ricevono inoltre l’enfiteusi di numerosi terreni a confine tra le due località, parte di una vasta serie di terre a uso civico il cui significato quali beni collettivi deve ancora venir adeguatamente compreso. La cappella di San Rocco e San Sebastiano viene quindi ristrutturata nel 1713, in occasione di una forte mortalità di bestiame; il papa in carica è Clemente XI Albani, che accoglie a Roma il pretendente al regno di Inghilterra e Scozia Giacomo III Stuart, padre di Enrico che a lungo sarà vescovo di Frascati. 
Nel 1867, sotto Pio IX Mastai e poco prima dell’annessione di Roma al Regno d’Italia, la cappella viene decorata da Pietro Gagliardi e Domenico Jannetti, in modo particolare nelle lunette che celebrano il discoprimento delle immagini. Gagliardi effettua inoltre presso il Ninfeo di Villa Aldobrandini un affresco di San Sebastiano. La devozione verso le icone si rinnova in maniera significativa quando la Salus Infirmorum nel 1918 viene esposta sulla balconata della Cattedrale di San Pietro perché interceda contro l’epidemia di spagnola che funesta l’ultimo anno della Grande Guerra. Poi, per qualche altro miracolo, viene scongiurato il rischio dell’epidemia di tifo dovuto alla gran massa di morti provocati dai bombardamenti alleati dell’8 settembre 1943, nonché il progetto dei nazisti di dare alle fiamme il paese, dove era collocato il loro quartier generale nell’Europa del Sud che sono prossimi ad abbandonare. Dopo ciò, si fece finta di essere sani una volta per tutte.