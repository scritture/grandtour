---
title: "GRAND TOUR"
image: images/shop/caludio_libreria.jpg
about:
  template: broadside
---

**Grand Tour** è un progetto multiforme e articolato, suscettibile di continui cambiamenti eppure coerente e affidabile, aperto a collaborazioni purché conformi alla propria impostazione. Al momento, comprende il **Grand Tour BookWineBar** di Frascati, il sito di approfondimenti culturali **Scritture - Decostruire l’attualità**, le escursioni guidate nel territorio del **Mistery Tour: la Città Tuscolana**, nonché le iniziative che trovano spazio nel locale, nel sito e altrove.

## Grand Tour BookWineBar

La prima, unica e vera osteria letteraria di Frascati. Posto caratteristico per quanto inconsueto, presidio di quartiere e punto attrattivo dell’area, luogo di ritrovo e di consultazioni, è un bar, una libreria, un circolo: un piccolo grande spazio che si propone quale tappa di qualsiasi viaggio possibile. Pubblicazione scelte, oggetti e vestiti vintage, prodotti tipici e pregiati, laboratorio di produzioni culturali, con particolari attenzioni alla filosofia, alla poesia e alla musica, i cui contenuti trovano spazio su **Scritture** e su **Musiche**. È gestito dallo scrittore e musicista Claudio Comandini, figlio d'arte di una lunga dinastia di osti e esponente di spicco dell'intellighenzia ribelle capitolina. Presso il centro storico, a Largo Duca di York 8, immediatamente riconoscibile dai murales d’ingresso, realizzati dal pittore Stefano Salvi.

Libri che sbocciano in volo e omaggi decostruzionisti alle colonne d’Ercole del Teatro delle Acque di Villa Aldobrandini introducono al locale dove, rigorosamente mappati sugli scaffali, è possibile scovare migliaia di libri, anche antichi e in lingue straniere, senza escludere dischi e fumetti, nonché un assortita scelta di vestiti e oggetti vintage. Tra un bicchiere di Frascati bianco e di rosso dei Castelli, tisane e tè riccamente assortiti, drink vari, prodotti tipici, aperitivi creativi, si può partecipare alle conferenze, alle performance e alle offerte culturali settimanali: *Laboratorio filosofia* (giovedì), *Aperilibri ad alta voce* (venerdì), *Karaoke paradise* (sabato), *Risiko e altre battaglie* (domenica), nonché alle visite guidate del **Mistery Tour**. Completano le suggestioni dello spazio una ricca galleria di maschere, prevalentemente africane, e un’antica grotta vinaria con originali allestimenti.

## Scritture - Decostruire l’attualità

**Scritture - Decostruire l’attualità** è una rivista digitale ([http://www.scritture.net](https://l.facebook.com/l.php?u=http%3A%2F%2Fwww.scritture.net%2F%3Ffbclid%3DIwZXh0bgNhZW0CMTAAAR2FXm44CG0rYjEQiiu37D0Em8xkt0BwOyKuzgJo6okVITfEVs6xjaV-LQk_aem_AUOAVyxTWyYcv_S880Emut6gu-q_7YdWRKVTXhDQ9_wQk-y02IYzoivgiW0p4PQ3On9nQG-RlR8BiirMypZ-oJZv&h=AT1TpQ3TiJiRqZNxFaw5cW3HbsauKneGZJF74x5Xwl6QkVOnw1XTma0KMe5ThkZTQ-M32w-u59F4Zs5B5y0cpL2w251BDeYuF344G8yUzyMkEx7YzbOG3mErlc1dM6rFlz5stHxCMQ&__tn__=-UK-R&c%5B0%5D=AT1rK0iXIgwHNcKAK4mZf_D02RG9Oo8_ImTMegjd5aK0ZuUGHJgUIkEfeVYGgQLOyvitV8xL1tVmLCyaqnQP_768i0KiEC4whNFfnR0Mc_NseGristj-lw-kEzB5qWJEpUVNPgZ1iCEQqHfP32gDeeQqntlzuAgMle6JEiHMuTVQO31eHT-JmJSqFYBJgJTC)) che si propone di esplorare le diverse declinazioni della scrittura, con attenzioni a differenti tipi di *testi* (narrativi, poetici, saggistici, pubblicistici, contenuti digitali) e a diverse forme di *tessitura* (musica, arte, teatro, cinema, performance). Si ispira apertamente a un'etica della conoscenza e non al politically correct, esclude senza riguardi idiozie alla moda e provocazioni fini a se stesse per cercare di accogliere posizioni sensate, documentate e argomentate e di favorire la critica più accanita e le opportune dispute di idee.

**Scritture** pubblica materiali originali e ripropone testi significativi, sollecita e accoglie collaborazioni, diffonde informazioni sulle diverse aree disciplinari nonché aggiornamenti sugli strumenti professionali dei mestieri creativi. Le **Musiche** sono trattate in una specifica sezione che, oltre a viaggiare per luoghi, epoche e stili, si propone di promuovere quanto trova vivaio nel **BookWineBar**, le cui iniziative tenderanno altresì a presentare i contenuti proposti nel sito, incluse le visite guidate del **Mistery Tour**. È inoltre prevista la realizzazione di pubblicazioni cartacee e altri prodotti editoriali.

## Mistery Tour: la Città Tuscolana

Tuscolo era più antica di Roma e ancora oggi la sovrasta. Alla scoperta delle città dell’eccellenza enogastronomica. Le rovine di epoca imperiale e il Museo del vino presso Monte Porzio, il medioevo e l’abbazia di San Nilo a Grottaferrata, la città di Frascati con la sue incantevole urbanistica e le magnifiche ville barocche che la costellano. A richiesta, è possibile attivare anche la visita dei borghi che sorgono sulle sponde dei laghi di Albano e Nemi, incastonati nei boschi ai piedi di Monte Cavo, la più alta montagna dell’area, e così conoscerne le memorie. L’area tuscolana e i suoi dintorni non avranno più segreti. Servizi di trasporto e turismo con un team professionale e affiatato.

## Grand Tour. Strumenti social

Il progetto dispone per diffondere i suoi contenuti e promuovere le sue attività dispone di: pagina e gruppo Facebook ([https://www.facebook.com/scritturemagazine/](https://www.facebook.com/scritturemagazine/?__cft__%5B0%5D=AZWyTxt7fX2bahcvMw9jflKY5c0BdlRdyB6xXp-3DkZaZEywd8KP5T_Iz_tllYpfF9zbwxD00B3zictt4EyM6Ek8ygKV9r8UPK5O2qpDQc2DhONfEceCRwt92soCS_GByZZjVAH2ja0V654LglTNF1MJpvTx8mQYqXaGGWOBZyyDeA&__tn__=-UK-R)), un'account Twitter - X (\@tweet_scritture), e due instagram, gruppo LinkedIn ([https://www.linkedin.com/groups/4880518](https://www.linkedin.com/groups/4880518?fbclid=IwZXh0bgNhZW0CMTAAAR1Re4yZrmMUntYQ31_1xLIYjCvwCXEUBOgkHwgdAzyzIDrqIMf-TCxclos_aem_AUPXu43ivfz8Qj17J-foewIjIijp6dCtboyl-jtORH_hl0yOWiwOF-CL5XL84-hTQaN4VQw8aRjnz5alNrWvSBgQ)), un canale Yuotube, e altri strumenti, che procedono maniera parzialmente indipendente dalle pubblicazioni del sito, in modo da favorire un ambiente di proposta e discussione aperto. Per proporre all'attenzione un testo di qualunque genere occorre segnalare il titolo, poi specificarne i contenuti attraverso la citazione e/o un abstract e, laddove possibile, aggiungere il link di una pagina di riferimento. Le discussioni vanno impostate e condotte con criterio e competenza e i commenti devono essere motivati e pertinenti. È necessario intervenire con inerenza ai temi proposti, nonché citare documenti, fonti e dati riscontrabili; è opportuno non duplicare gli argomenti già presenti così come seguire le discussioni lanciate, nonché leggere i commenti di chi ci ha preceduti.

Si prega di astenersi da polemiche, denigrazioni e idiozie fini a se stesse, che saranno severamente cassate; interventi reputati offensivi e/o segnalati come inappropriati possono venir rimossi, i loro responsabili potranno essere sottoposti a moderazione oppure subire il blocco delle attività o l'espulsione. Alcune fondamentali norme di *netiquette* sono utili per non far perdere tempo a nessuno (neanche a se stessi...): 1) NON pubblicare un messaggio solo per dire "sono d'accordo" (per questo esistono il "mi piace" e tutte le sue sfumature); 2) aggiungere SEMPRE qualcosa (la discussione procede proprio grazie a questo); 3) rileggere il testo PRIMA di condividerlo (utilizzando se serve la funzione "correzione"). Per tutto quanto non espressamente previsto dal presente regolamento, consultare: <http://www.rfc.altervista.org/rfctradotte/rfc1855_tradotta.txt>

## Claudio Comandini: autoagiografia non breve ma spiritosa

Nasco a Frascati nel 27 febbraio del 1967, mentre i Pink Floyd a Londra pubblicano il loro primo 45 giri. Lo stesso giorno, nel 1932 nasce l'attrice Liz Taylor; nel 1902, lo scrittore John Steinbeck; nel 1861, il filosofo e antroposofo Rudolf Steiner; indietro di qualche secolo, all'inizio della datazione cristiana, nel 274 troviamo, altrettanto originale e rigoroso, Costantino imperatore. Discendente di famiglie impegnate nella forse inutile seppur gloriosa unificazione del Paese, vengo allattato nell'osteria di famiglia, che lavora con una clientela internazionale, entrando così prematuramente in contatto con le musiche e le culture del mondo attraverso i canti degli ubriachi. Appena possibile, mi appassiono al mondo classico, a quello biblico e a quello dei fumetti, così come alle scienze sperimentali e alla teoria degli insiemi. Compio l'istruzione primaria presso istituti cattolici e, nonostante rischi di essere cacciato da scuola praticamente ogni giorno per la scarsissima disciplina, divento direttore del giornale dell'oratorio salesiano di Capocroce. Al Liceo scientifico statale di Grottaferrata mi interesso di arte e sovversione, studio musica da autodidatta e scrivo versi di nascosto, e nell'anno scolastico 1983-84 ricopro la carica di rappresentante d'istituto. Dopo un grand tour europeo in autostop, mi iscrivo nel 1987 alla facoltà di Filosofia dell'Università di Tor Vergata.

All'Università studio con docenti come Mario Perniola, ordinario di Estetica, uno dei filosofi e dei saggisti contemporanei più decisivi, e Aurelio Simone, ordinario di Storia della filosofia italiana, pioniere nell'uso dell'informatica per le scienze umanistiche. Partecipo nel 1990-1991 al corso di giornalismo promosso dalla rivista Avvenimenti diretta da Claudio Fracassi. Studio armonia, canto da tenore con le corali di Monte Porzio Catone e di Grottaferrata, sviluppo uno stile recitativo personale, e nel 1992 esordisco con un primo progetto di poesia e musica. Mi dedico alla politica con prossimità al PCI, candidandomi anche alle amministrative del 1988, mi colloco in aperto al dialogo con ogni componente culturale e sociale, svolgo attività giornalistica per le testate dell'area tuscolana, faccio parte del Laboratorio Aperto di Ricerca Poetica di Roma, organizzo eventi. Nel 1997 mi laureo con lode in sotto la direzione professori Antimo Negri (Storia della filosofia) ed Emerico Giachery (Storia della letteratura italiana moderna e contemporanea), discutendo la tesi *Boutroux e Montale: Poesia e contingenza*, che lo stesso anno vince il Premio Internazionale Eugenio Montale e della quale Maria Luisa Spaziani scrive: "Necessità, contingenza, possibilità, miracolo, sono le nozioni assiali del discorso, dove si intreccia un complesso di motivi di forte attualità nel dibattito contemporaneo".

Dopo aver fatto l'oste fino ai trent'anni, occupandomi così di enogastronomia prima che il settore andasse di moda, lascio il lavoro presso l'azienda di famiglia. Privilegiando la militanza culturale, mantengo autonoma la mia particolare inclinazione alla ricerca. Mi interesso di meditazione, alchimia e arti marziali e frequento i corsi di Animazione del pensiero di Nello Mangiameli. Inizio a suonare la tromba e faccio parte della Titubanda di Roma. Insegno lingua e cultura italiana agli esuli politici di ogni nazionalità. L'attitudine al 'vedere' mi porta a coltivare la fotografia. La mia attività letteraria riceve fra il 1999 e il 2001 segnalazioni al Premio Europeo Città di Frascati, al concorso 2000 versi/ verso il 2000 del Sindacato Nazionale Scrittori, vinco una Slam Poetry e diversi altri premi. Nel 2001 Pubblico quindi un estratto dalla tesi di laurea («Philosophema» nuova serie a.1 n.0 - il testo integrale è tuttora inedito) e il libro *Un giorno lungo un sogno* (Noubs 2001), «teatro d'idee» (Massimo Pamio) che comprende poesie scritte in un percorso di quindici anni e si snoda attraversando fasi del giorno, mari del nord e porti del sud, rivelando «spiccata capacità di sintesi, eleganza del fraseggio, essenzialità delle immagini» (Arnaldo Colasanti).

Nella mia ricerca musicale, nella quale mi dedico alla tromba, agli strumenti elettronici e alla voce, esploro i rapporti tra parola e suono e quindi i linguaggi dell'improvvisazione. Il componimento *Guerra Virtuale Reale* è assegnatario a Tollo del premio Ad un passo dalla poesia 2002. Nel 2003 contribuisco alla realizzazione di una biblioteca di autori italiani di filosofia diretta da Massimo Cacciari nel palazzo Annibaldeschi di Montecompatri. Nel 2004-2006 scrivo e sono redattore con la testata «Controluce», con cui realizzo scritti di storia del territorio vista nel contesto di quella universale, politica internazionale al tempo della crisi, musica ed arte. Ottengo l'iscrizione come pubblicista all'Ordine dei giornalisti.

Nel 2006 lascio Roma e i Castelli Romani e pubblico il romanzo *Basso Impero* (Sovera) che lavora sul doppio registro di denuncia sociale e sperimentazione linguistica. La performance con adattamenti del testo e mie composizioni, in cui suono tutti gli strumenti, è finalista nel 2008 al premio Libera i Libri di Poggibonsi e nel 2010 vince il premio OneManBand di Bologna. Del libro scrive Marco Benedettelli: "L'autore mescola il lirismo più interiore al grottesco più sfrenato, la lucida visione del nulla con tutti gli orpelli grondanti di simboli che la riempiono, le esplosioni interiori che distaccano da terra con l'ovattata deflagrazione dell'implodere di un mondo percepito come infinita periferia. \[...\] Le storie si intrecciano e si toccano tra loro, i capitoli e i paragrafi si accostano pagina dopo pagina come in un mosaico dai colori grondanti e dalle forme gonfie, da Basso Impero appunto. \[...\] Un libro che va assolutamente letto, senza esagerare, quanto meno se si vuole ridere alla facciaccia di tanta insulsa letteratura dell'alta classifica di oggi, e soprattutto della nostra decadenza."

Gironzolando tra l'Etruria e l'Eurasia, con soggiorni a Berlino e Istanbul, e quindi in Maremma, dal 2007 mi ritrovo a vivere sull'appennino bolognese con l'assurdo cagnone conosciuto come il Saro, cercando di verificare da una prospettiva particolarmente selvatica se davvero esista una metropoli diffusa. Frequento la Scuola Popolare di Musica Ivan Illich di Bologna, numerosi seminari di musica d'insieme, maestri come Tristan Honsinger, Dave Douglas, Butch Morris, Phil Minton, Giancarlo Schiaffini, Patrizio Fariselli. Nel 2009 pubblico registrazioni tra performing poetry, istant composition e suggestioni geopolitiche nel CD audio *Parachuting Nonsense!* (Setole di Maiale). Dal 2009 al 2011 a Bologna collaboro alla realizzazione del festival di produzioni musicali indipendenti Spore. Nel 2011 entro a far parte del collettivo Improvvisatore Involontario, con cui collaboro e suono per un paio d'anni, poi torno a piede libero.

Dal 2012 i miei interessi verso l'indagine storica, i rapporti tra scienza e arte, la critica del presente, trovano spazio sul blog personale, inizialmente chiamato *Decostruire l'attualità*, e quindi si accompagnano all'attività del gruppo di discussione Scritture sul social network professionale Linkedin, in aperta controtendenza con le apparentemente irrinunciabili volgarità social di chiacchiere insipide e melassa emotiva. Approfondendo il lavoro di scrittura e di ciò che la qualifica, preciso anche le mie competenze di editor. Lo stesso anno curo *Il primo giorno di lavoro* (Noubs) antologia di trenta racconti su precariato e dintorni, che include scritti di Susanna Camusso e Ascanio Celestini. Con *Strade di Fanar*, che descrive il quartiere greco di Istanbul, vinco il premio dello Scriba Festival per le narrazioni di viaggio della Bottega Finzioni fondata da Carlo Lucarelli. Realizzo quindi il saggio storico *I tre pontificati di Benedetto IX*, finalista l'anno successivo al premio Associazione Nazionale del Libro - CNR. Nel 2013, dopo lunga censura, viene pubblicato *La notte in cui fu clonato il presidente* (Noubs), quindici racconti di fantapolitica e fantascienza sociale, di cui scrivo un racconto e il saggio introduttivo. Resta inedito un saggio di geopolitica e filosofia relativo alle guerre globali.

Da tali esperienze prende forma nel 2016 la rivista online *Scritture*, il cui interesse principale è esplorare le declinazioni della scrittura: differenti tipi di 'testo' (narrativo, poetico, saggistico, pubblicistico, digitale), varie forme di 'tessitura' (musica, arte, fumetto, teatro, cinema, performance), diverse modalità di 'incidere' (sul presente come nella storia), fornendo attenzioni tanto all'aspetto documentario quanto a quello stilistico, in modo da favorire il confronto con dati riscontrabili e stimolare testimonianze personali e significative, soprattutto alle posizioni critiche e a prospettive non convenzionali. In tale periodo, la scrittura online, per quanto continui comunque a rappresentare una fase intermedia del lavoro complessivo, mi sembra offrire vantaggi per le possibilità di assiduo assestamento che offre. Ma anche questo passa.

Nel 2015 soggiorno a Berlino, dedicandogli un testo tra autofiction e personal essays rimasto inedito. Progetto viaggi ovunque ma le circostanze mi fanno precipitare poco convintamente a Frascati, dove resto per attuare progressivi cambiamenti radicali. Già che ci sono, divento finalista per *Basso Impero* al premio Castelli di Scrittori, quindi mi candido alle elezioni amministrative del 2017 senza ricevere medaglie. Nel mentre, continuo a detestare apertamente comunicazione, intrattenimento, logica del grande evento, nonché quelle associazioni dove nessuno sa mai il nome dell'altro; nonostante tutto, mi prodigo come operatore culturale e quando è possibile tento di realizzare qualcosa di cui ne valga davvero la pena, e collaboro a reading e pubblicazioni su Roma con l'associazione culturale EscaMontage di Iolanda la Carruba.

Durante la pandemia del 2020 me la passo alla grande, e pubblico il libro *Aggredior Virus. I migliori giorni della nostra vita* (Mondo Nuovo Edizioni), che spiega come uscire dalla crisi e dall'emergenza pur laddove a nessuno ciò sembri interessare. Ad ogni modo, tra un impegno e l'altro la mia collocazione risulta piuttosto complessa e trovo serie difficoltà a trovarmi un padrone o qualcosa del genere; quindi, sempre più schifato dalla mediocrità suicida dell'ufficialità culturale e anche di più dai pezzenti che gli fanno da corte, metto insieme le cose che so fare e, dopo lunga gestazione, nel 2022 apro il Grand Tour BookWineBar presso il borgo di San Rocco di Frascati.

La mia scrittura, elogiata per «l'abilità con cui la vis polemica di notevole efficacia di coniuga con la sapienza compositiva» (Vito Riviello, Francesco De Girolamo), nasce da «un'ampia spirale di appassionate avventure intellettuali attraverso non soltanto le contrade d'Europa, o i suggestivi ipogei dove regnano le Madri e gli archetipi, ma anche attraverso le filosofie d'oriente ed occidente, la vecchia e la nuova scienza, la musica direttamente praticata.» (Emerico Giachery). L'intersezione di numerosi percorsi porta quindi la mia scrittura, che concepisco come atto di pensiero, ad essere sottoposta a continue congiunture e revisioni e alla continua precisazione di contenuti e stile. Tendo così ad essere sempre documentato e aggiornato e, per quanto prolifico nella produzione, sono piuttosto parco nel rendere pubblico a mezzo stampa il mio lavoro. Nonostante lo spiccato interesse per le questioni controverse, la scarsa attitudine al compromesso, il culto del labor limae e dei lunghi tempi di decantazione, ho ottenuto diversi riconoscimenti.

Eppure, il sasso che ho lanciato non è ancora caduto.
