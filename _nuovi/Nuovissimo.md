---
author: Claudio Comandini
date: 2024-01-24
title: Il balletto dell'insediamento
categories:
  - politica
  - geopolitica
  - USA
  - Claudio Comandini
---

{{< video https://geo.dailymotion.com/player.html >}}

Fratture e cambiamenti nel cuore dell'Impero Occidentale. Oltre il clamore mediatico, analizziamo senza pregiudizi: tanto, la situazione faceva schifo pure prima, quanto è interessante è che all'interno di tale schifo si stiano introducendo distinzioni. Questo significa che c'è una lotta in corso ed è quantomeno utile evitare battaglie sbagliate e militanze low-cost, e soprattutto è necessario recuperare prospettiva storica e lavoro sulle idee. E dove la sinistra ormai svenduta al capitale sembra esistere perlopiù come macchietta, e la destra che ancora lo incarna rimane a quanto pare impresentabile, non si tratta di identificarsi con una parte o l'altra delle oligarchie in competizione, non servono a nulla piagnistei ed esaltazioni: piuttosto, si tratta di osservare la struttura complessiva e descriverne l’evoluzione. Quanto serve, se le nostre parole significano qualcosa, è farsi carico della propria irriducibilità fino a quanto ha di più universale e auspicare la vittoria dell'interesse comune, e magari andarlo pure a cercare, tale interesse. La situazione peggiorerà ancora, darsi risposte sulle soluzioni aiuterà a trovarle, e possiamo cominciare a farlo proprio a partire dalla fratture e dai vuoti che si sono introdotti. Ci farà da guida il discorso dell’insediamento di Trump, e al di là della sua retorica lo useremo come chiave per penetrare in problematiche sulle quali la pubblica ottusità si costringe spesso al silenzio. Lo faremo, anche se a molti a ragionare infastidisce, oltre i recinti decisi proprio per mantenere fermo il potere e le sue assurdità.

**Capitol Hill**. La grazia ai fan del presidente era scontata. Procederà davvero nei confronti di leader della manifestazione che fino ad adesso non sono stati neanche indagati? Rispetto alla punibilità di assaltare le istituzioni si è comunque introdotta incertezza: potremmo quindi tutti fare altrettanto con il comune, le circoscrizioni, e tutti gli altri palazzi del potere che così malamente ci rappresentano?

**Accordi di Parigi**. È davvero sostenibile e veritiera la visione finora prevalente rispetto al cambiamento climatico? Sono realmente risolutive le soluzioni sinora approntate? Quali altri parametri considerare, al netto dell'inquinamento derivato dall'antropizzazione, che non cambierà grazie ai dogmi dell'ambientalismo facilone? Come sarà possibile riportare equilibrio nell'economia e nell'ecosistema? Le politiche ambientali troveranno una soluzione che non sia la produzione esclusiva di auto elettriche e l'impostura dei feticci greenwashing?

**Uscire dall’Oms**. L’organizzazione, che resta comunque un insieme non omogeneo e spesso pieno di contrasti interni, non sembra aver garantito alcunché se non le multinazionali del farmaco e della malattia, e proprio il Covid lo dimostra. La disposizione si accompagna al pieno reintegro dei dipendenti federali e dei militari a suo tempo sospesi per aver rifiutato il vaccino. Negli USA, tutto ciò si intreccia con quella di segno opposto della grazia concessa da Biden verso Fauci, che porta a gravi omissioni di giustizia. Quali conseguenze porta tale deliberazione nel resto del mondo, ritarda davvero la ricerca scientifica, oppure pone un freno alla già invasiva medicalizzazione? Come procederanno le indagini sui reati di potere connessi alla gestione della pandemia? Un mondo di malati per forza è per davvero l'unica utopia che ci resta? E per davvero rischiamo che l’assistenza sanitaria resti roba per ricchi, e gli altri che si sbrighino a morire?

**Gender e dintorni**. Pur ammettendo infinite gradazioni e sfumature, come è stato possibile credere che esistessero più di due sessi, e al contempo annullare le loro stesse peculiarità? E anche accettando che il genere sia l'aspetto culturale che completi il sesso biologico, perché dovrebbero necessariamente entrare in contrasto, invece di completarsi e arricchirsi reciprocamente? Considerare il corpo come cosa manipolabile a capriccio è stato un buon affare per la bioingegneria e la medicina estetica: lo è anche per l'umanità? E con quali conseguenze sulla psiche individuale, sui rapporti personali e sulla società complessiva? Finirà il paradossale stupro woke del linguaggio e della cultura, il ridicolo della riscrittura dei classici, senza che questo comporti nuovi privilegi o nuove persecuzioni sulla base di varianti di comportamento quali quelle omosessuali?

**Migrazioni e crimine**. Ai tempi delle colonie abbiamo depredato ampia parte del mondo di risorse preziose, gli affari oggi continuano con terre rare e semiconduttori. In uno slancio di apparente generosità, i Paesi occidentali danno il permesso ai migranti di venire a rovistare nei cassonetti dei rifiuti; qualcuno di questi preferisce dedicarsi al crimine, e trova anche in questo ampie complicità. Lo squilibrio esistente va certamente sanato con una politica e un'economia diverse, che a livello internazionale stanno perseguendo Cina e Russia con la realizzazione di infrastrutture nei Paesi che l'Occidente ha prima reso poveri per poi rubare da loro persino la povertà. Poi, certamente esistono anche fenomeni espansionisti e aggressivi come i jihadisti, non interpretabili secondo uno schema terzomondista, e che però a più di vent'anni dalle Torri gemelle ancora si pretende di manipolare in un modo o nell’altro, pur senza capire e senza voler capire nulla del mondo musulmano. Verrà sottratta l'immigrazione alle nuove e vecchie forme di sfruttamento, con rispetto delle persone, dei Paesi e delle culture? E per noi, è ancora tollerabile che le nostre città siano diventate buone piazze per fare elemosina, senza prospettive vere di lavoro, cultura e integrazione per nessuno, nemmeno per noi?

**Ucraina, Gaza e altri fronti**: «*Il nostro successo non si misurerà solo in base alle battaglie che vinceremo, ma anche in base alle guerre a cui porremo fine e, forse ancor più importante, alle guerre nelle quali non parteciperemo mai.*» Al di là di queste parole, che significativamente riconoscono che la vera forza è quella trattenuta, Trump porterà fuori gli USA e il mondo dal pantano delle guerre infinite, e lo farà anche contro gli interessi di Israele? E visto che anche l’aereospaziale è una forma di conquista, è così necessario ampliare i territori fino a Marte, che peraltro non è in condizione di fare affari così come la Groenlandia? E dato che anche i dazi sono una forma di guerra, come si metterà con l'Unione Europea, che comunque vada sembra andare rimorchio degli USA senza nessuna capacità di stabilire un proprio orizzonte plausibile? E a cosa si riferisce il presidente quando dice che impedirà "esperimenti sociali" sui soldati?

**Intelligenza artificiale e digitale**. Qui la continuità con le politiche precedenti è netta. E dove il digitale non è una scelta ma costituisce la nostra realtà, dovremmo necessariamente continuare a sottostare al saccheggio dei nostri dati e delle nostre vite per favorirne i profitti? In un'epoca di menomazione dell’umano, verrà messo un argine ad un transumanesimo che sembra menomarlo sempre di più?

**Note di colore**. Musk ha fatto un saluto romano, non cambia che sia autistico: lo erano anche i fascisti, che di Roma hanno capito molto poco. E il saluto romano i romani non lo praticavano, nasce nella pittura di David, si trasmette al cinema, i fascisti lo ufficializzano con il Regio decreto del 27 novembre 1925 e in tal modo sostituire la poco igienica stretta di mano; negli USA c’era un saluto alla bandiera molto simile, sostituito nel 1942 da Roosevelt con il gesto della mano sul cuore. Per accontentare tutti, Musk si è toccato il cuore e ha alzato il braccio sulla folla: il saluto alle plebi osannanti lo fanno tutti i leader, non sarebbero tali sennò. Come già aveva compreso Pasolini, il nuovo fascismo dei cosiddetti democratici sa essere il peggiore: ti impedisce proprio di pensare, e non pensare a livelli di società di massa porta a danni maggiori dell'olocausto. Ad ogni modo, mentre in troppi si atteggiano a fan di schieramenti contrapposti ormai del tutto fantasiosi, la realtà va avanti per conto suo fregandosene di tante chiacchiere, e la competizione interna in questo governo di impresentabili è proprio tra Trump e Musk. E mentre il tycoon gioca al piccolo duce, il presidente balla con i Village People.
