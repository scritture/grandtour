---
categories:
  - letteratura
  - filosofia
  - religioni
  - Claudio Comandini
tags:
  - Claudio Comandini
  - Dante
  - Cristianesimo
  - Islam
date: '2024-05-26'
title: "Dante domestico, Dante musulmano"
author: "Claudio Comandini"
---

# Dante domestico, Dante musulmano

![*Bartolomeo Pinelli, Virgilio e Dante su Gerione (1825)*](/images/gerione.jpg){fig-alt="Gerione" fig-align="center"}

*Del perché Dante può ancora insegnare qualcosa a tutti.*

1.  **Dante prima di noi**

Dante, pare strano ma occorre ricordarlo, stabilisce le coordinate del *dire poetico* italiano e della sua lingua, segnando così la propria preminenza nella cultura del Paese nonché nella sua memoria politica e sociale. La considerazione del suo operato è inevitabile per chiunque, in qualsiasi modo, abbia a che fare con la poesia o con l'Italia. Dante, piaccia o meno, è quindi in qualche nostro *domestico*, e di fatto lo chiamiamo sempre per nome e mai per cognome, rappresenta un patrimonio inalienabile seppur immateriale delle nostre case. Non può mancare nella considerazione dei media che fagocitano ogni cosa e che, in maniera ormai più pervasiva della scuola, ne permettono la diffusione, per quanto a volte soltanto nel nome (ma si sa, basta la parola, dicono...). E così va a finire che Dante, insieme alla Costituzione e alla magistratura, rappresenta il feticcio più nominato e abusato dagli italiani.

Anche di fronte alla volgarità di tutto ciò, lo stesso Dante sarebbe rimasto particolarmente dispiaciuto che in queste nostre stolte cronache alcuni musulmani frequentanti le scuole medie, regolarmente residenti nel Paese, ne possano rifiutare lo studio o addirittura la considerazione. Eppure, c'è stata un’epoca non poi così remota in cui pubblicazioni popolari, tipo i ricchi opuscoli settimanali della Fabbri, permettevano a tutti di approcciare la ricchezza culturale del poeta, certamente profondamente cristiana ma non solo, e particolarmente debitrice della cultura musulmana come del resto lo è tutto il nostro mondo. Tali questioni sono importanti per tutti, nonostante l'ottusa chiusura che possano ancora dimostrare tutti quelli che, e sono in ogni schiera, fanno della *chiusura* in una presunta identità la tomba del pensiero.

Per uscire fuori da tali strettoie, che condizionano fortemente i nostri difficili tempi, occorre, come ammoniva Gombrovich, cercare un Dante che si sottragga alla convenzionalità letteraria e anche all'eccessiva confidenza, e farlo parlare attraverso il rapporto tra testi, epoche e culture. E quindi, come consigliava Montale, ritrovarlo proprio nella sua *estraneità* a noi, intento a parlare a questo nostro nuovo medioevo tecnologico e a questo nostro inferno di cui egli si diceva *«certo»* (*Lo sai: debbo riperderti e non posso*), e rispetto al quale abbiamo quantomeno il compito di decifrarne i caratteri.

2.  **Dante e la lingua**

Cerchiamo quindi di entrare nell'opera e nella lingua di Dante e nel loro intreccio. La *Commedia*, chiamata "divina" soltanto da Boccaccio in poi, ci appare come un’immensa cattedrale culturale composta di materiali prefabbricati che maturano in una sintesi originale nel travaglio e nella concentrazione dell'esilio. Ratificando la legittimità dell'uso del volgare in letteratura, raccoglie l'esperienza della sua epoca nella testimonianza di una concreta persona storica, portandola a convergere nell’unità e nell’universalità di una visione improntata alla fede. Dante, poeta propriamente "civile" nel suo vivere fino in fondo le tensioni del suo tempo, è stato ampiamente glorificato tanto nel risorgimento quanto nel dopoguerra per permettere un'educazione diffusa e una cultura popolare nel segno dell’unità nazionale, e rimane propriamente civile e in qualche modo nostro contemporaneo laddove sua esperienza è quella di un'Italia, ora come allora, travagliata e spezzata, nella quale ogni identità, al di là di rivendicazioni sterili, può formularsi solo per *intersezioni*.

Ciò riguarda anche la questione della lingua, alla quale dedica le acute riflessioni del *De vulgari eloquentia*. Il libro, destinato ai dotti, è scritto in latino, e nel descrivere la loro genesi registra esperienze e rilevazioni effettuate tra le diverse lingue parlate in Italia. Il *volgare illustre*, distinto da quello cardinale, regale e curiale, non è nessuna di queste, e deve quindi venir dedotto per creazione retorica, combinando tra loro il volgare, lingua parlata *«che si apprende dalla nutrice»* (cap. I), mutevole con le condizioni di tempo e luogo, e la grammatica, la lingua resa solida e duratura nel sottostare a regole decise da un élite. Il volgare illustre non è quindi affatto lingua del popolo, e piuttosto addirittura si conviene soltanto a coloro che hanno *«ingegno e sapere»* (cap. II, I). Quindi, volgari indegni, da scartare per l'asprezza dei suoni, sono quello romano, quello di Umbri e affini, di Spoleto e della Marca d'Ancona, quelli di Milano, di Bergamo, del Friuli e particolarmente di Aquileia, dell'Istria, e quindi quelli di Genova, del Casentino, della Sardegna intera (cap. I:12).

Dante è lapidario, schietto ed esigente. *«Il volgare che cerchiamo è altra cosa»*, e fa fuori sorprendentemente anche i Toscani che, per quanto presentino delle eccellenze, sono più di tutti *«intronati da quel loro turpiloquio»* e, pur rivendicando priorità in preda ad un *«delirio da ubriachi»*, sono semplicemente *«rimbambiti dalla loro follia»* (I:13). Il Siciliano, nonostante i risultati raggiunti dalla corte di Federico II, comunque molto diversi da quelli della lingua parlata, *«non merita assolutamente l’onore di essere preferito agli altri, perché non si può pronunciarlo senza una certa lentezza»* (I:12). Così, risulta che sono i Bolognesi a parlare *«la lingua più bella di tutte»*, dove *«prendono dagli Imolesi il morbido e il molle, e invece dai Ferraresi a dai Modenesi una certa chioccia asprezza che è propria dei Lombardi»*, ottenendo così *«una soavità degna di lode»* (I:15). Tuttavia, Dante rileva pure che a San Felice e a Strada Maggiore parlano lingue diverse, a segno della *«dimenticanza della prima lingua»* (I:4-6) e, ad ogni modo, anche il bolognese non è adatto ad essere lingua letteraria.

Dante lasciò incompiuto il *De vulgari,* che rimase dimenticato fino a quando agli inizi del 1500 Gian Giorgio Trissino ne acquisì un manoscritto che circolava a Padova, e nel dibattito successivo venne addirittura contestato nei toni e nell'attribuzione, sia per residui dell'enfasi umanista sulla classicità greca e latina, sia per le difformità tra il testo e opere quali il *Convivio* e la *Commedia*. Infatti, le riflessioni del *De vulgari* danno predominanza al volgare, mentre quelle del *Convivio* al latino, la fitta analisi linguistica del *De vulgari* non lascia tracce evidenti nella *Commedia*, che utilizza come lingua il fiorentino del suo tempo, piuttosto aperto al siciliano letterario. Si mantiene comunque il proposito, che troverà particolare seguito in Manzoni, di legittimare l'uso del volgare per trattare temi nobili in contesto letterario e quindi per costruire una norma letteraria unitaria.

Nella *Commedia*, questa opera tanto diffusa per quanto spesso incompresa, una struttura improntata alle fasi di *perdizione, pentimento e salvazione* intreccia i piani dell'umano e dell'eterno permettendo nel primo il tralucere dell'altro attraverso una ampia escursione di stili. Analogamente, lo sdoppiamento critico tra personaggio smarrito e narratore consapevole non risponde a quello *«stento»* criticato quale carattere di incertezza da Benedetto Croce, ma piuttosto è proprio quanto permette una narrazione a più livelli. In questa vera e propria *selva*, rispetto al simbolo e all'allegoria, prevale quanto Eric Auerbach chiama *«figurale»*: le immagini, piuttosto che concentrare idealmente le qualità dominanti, oppure rappresentarne astrattamente il significato nascosto, non escludono la dimensione reale e piuttosto portano a corrispondenza figura e compimento, mantenendo concretezza storica.

Insomma, la poesia di Dante nasconde narrazioni, è basata su idee e trasmette idee. Tali idee sono mutuate perlopiù dalla Scolastica e dalla cosmologia tolemaica, configurata considerando le Sacre scritture come segno di rivelazione e il reale quale cifra del divino. I debiti nei confronti di Aristotele debbono considerare la mediazione di pensatori arabi quali Averroè, il cui pensiero complica il rapporto tra universale e particolare formulando il concetto di *intelletto agente*, mente universale che in ogni uomo corrisponde a quanto, prima di ogni forma, attua la materia e individua e fissa le *forme pure*, operando la conoscenza in virtù dei caratteri di eternità, separatezza e unicità.

Tale concezione, la cui vasta e sotterranea influenza coinvolge in un pensiero del possibile tutto da ricostruire figure come Bruno e Leibniz, nonché quanto chiamiamo romanticismo filosofico e ontologia della differenza, introduce nel pensiero uno spiccato aspetto *non-umano*. Dante è tra quanti considerano che proprio questo, in quanto pensiero di Dio, è quanto ci rende compiutamente umani, così come l’esperienza storica è realmente tale laddove è vissuta sotto il segno dell'eterno. Dante approfondisce il senso del cristianesimo nel momento della sua crisi, nel tempo in cui il progetto della Chiesa chiede di essere completato dal disegno dell'Impero, attribuendo quindi al Comune il compito di apportare fratellanza e permettere mediazione. E così, nel conflitto continuo di una Chiesa e di un Impero ormai prossimi al naufragio, mentre il nascente Comune ha già da tempo manifestato pulsioni distruttive, Dante cerca ancoraggio nelle prime due istituzioni fornendo loro teoria e legittimazione, e va a finire che conosce l'esilio ad opera della terza. E mentre da tempo la prima ha ineffabilmente dissolto le proprie forme in altro e la seconda ha sublimato la propria in una solenne caricatura di se stessa, la terza fa parte di quelle che, nonostante le palesi insufficienze, ancora decidono, imperano e pontificano.

Tutto ciò contribuisce a farci comprendere che il poeta più diffuso nelle nostre case sia stato, comunque vada, un fuoriuscito, e come sia ancora tale; analogamente, nell'inflazione opposta di pensieri irrimediabilmente terra-terra e di pretese assolute e ineffabili, rimane viva l'esigenza di fornire spazio ad una mente universale capace di specificarsi in ogni pensiero.

3.  **Dante e Adamo**

Lo smarrirsi di Dante nella selva della perdizione è teologico e politico, e trova nella poesia la propria autentica salvezza. Tale caduta è analoga a quella di Adamo, che con il Peccato originale perde l'Eden pur se rimane armato di una lingua con la quale opera la ricombinazione con un mondo da cui è separato. Adamo è l'Uomo Universale, articolato dalla Cabala nella nozione di *Adam Kadmon*, il cui carattere viene ribadito dall'Islam con quella di *al-Insān al-Kāmil*. Se per il Cristianesimo è stata la venuta di Gesù a rimettere il peccato di Adamo, per l'ebraismo la sua fuoriuscita apre il confronto con la storia che prepara l'avvento del Messia, mentre la serie dei profeti che questi inaugura in assenza della nozione di Peccato originale viene conclusa da Maometto. Pur nella differenza con cui i tre diversi monoteismi si articolano, Adamo si situa al principio di ogni cosa e fornisce vita alla specie umana. Nel suo piccolo, Dante si situa esattamente dalla parte opposta, alla deriva di un universo che cerca di riassumere nella sua opera poetica, partendo da una iniziale solitudine per poi confrontarsi serratamente con persone di ogni tipo.

Ad ambedue, che parlano da una dimensione che non è esattamente quella dei viventi, viene in soccorso la profezia, la cui funzione rimane vacante dopo che le religioni rivelate hanno in diversi modi decretato chiusa la serie dei profeti. Tanto per Adamo quanto per Dante, la profezia guarda all'indietro, riguardo il passato, e chiude un'epoca. Se, come ricorda il *Midrash,* l'esegesi biblica ebraica, Adamo è costretto ad andare avanti a causa della tentazione subita nei confronti del potere da Eva, nella Commedia, tra i cui protagonisti c'è lo stesso Adamo, tale passato è invece proprio dove di continuo Dante si dirige. In ogni caso, quanto chiamiamo umanesimo è per ambedue quanto viene *dopo*, e nel loro divenire loro malgrado estranei a l'intero mondo di significati da loro stessi convenzionato, somigliano a noi, estranei anche a noi stessi. Particolarmente in questa epoca nella quale, nonostante le retoriche che vi si appellano, l'umanesimo è ormai alle nostre spalle.

Sulla soglia di questo nostro Eden in stato di abbandono avanzato, nel primo canto dell'*Inferno*, proemio a tutte e tre le parti della *Commedia*, *«paura»* è la parola che segna il maggior numero di ricorrenze (v. 6, 15, 19, 44, 53), e ad essa si contrappone e fa argine *«pietà»* (v. 21). Prima dell'incontro con le fiere del v. 38, la dimensione è propriamente infernale, eppure in essa è vivo uno slancio che, laddove tiene fermo il piede *«più basso»* (v. 30), riesce a mantenere il passo verso la luce che appare oltre il colle. La condizione umana è vissuta nei suoi aspetti più oscuri già secoli prima della *stagione all'inferno* vissuta da Rimbaud, e molto prima di Heidegger e delle sue riflessioni sul *pensiero poetante*, l'oscurità viene preservata dal divenire tenebra dal tralucere della poesia. E infatti, dopo la comparsa delle tre fiere, è un poeta a comparire: Virgilio, reso dalla poesia profeta del messia di una religione che ancora non era e recalcitrante nei confronti del potere che lo vuole quale suo celebratore, mago non per commercio con i demoni ma per potenza creativa di un pensiero operante per ordine divino, viene assunto quale guida esemplare di una ragione capace di ascendere alla fede. Una fede che già nella complessità dell'ordito dell’opera evidenzia forte portata emotiva, eppure matematica nell'esattezza dei riferimenti. La nostra contemporanea compulsiva approssimazione, che distorce ogni cosa restando sempre e comunque chiusa in se stessa, rimane sulla soglia di tutto questo. E, per quanto voglia parlarne, non riesce a comprendere la sovversiva passione di rovesciamento dell'esistente dalla quale la *Commedia* è mossa.

Nel suo intinerario, Dante procede dalla selva e, girone per girone, arriva ad un giardino. In *Purgatorio* XXXII incontra dopo dieci anni Beatrice e si trova al cospetto dell'albero della conoscenza che segnò la cacciata dal Paradiso. L'idea di albero si trova anche nel *De Monarchia*, dove il concetto di *Lignum*, talento che deve fruttificare, viene contrapposto a *Vorago*, l’abisso che rischia di inghiottire, seguendo un'alternativa che resta operante in ogni momento. La visione acceca gli occhi e complica la testimonianza, e qui diventa opportuno procedere per pochi cenni essenziali. La *«pianta dispogliata/ di foglie»* (v. 38-39) conserva il *«seme dei giusti»* (v. 48), e tuttavia grazie alla sua associazione con il carro si *«innovò»* (v. 58) in fiori variopinti. Mentre Dante si addormenta incapace di trascrivere quanto accade, le virtù di cui Beatrice si adorna si contrappongono al bestiario infernale, e il nome di Adamo viene mormorato in coro da sette donne in processione. Si chiarisce che la storia della salvezza si compie grazie alla Chiesa che accoglie chi è *«cive/ di quella Roma onde Cristo è Romano»* (v. 101-102). Dante si sveglia e Beatrice gli ricorda che presto saranno insieme cittadini del Paradiso: la promessa d'amore si intreccia alla certezza della morte, riconfermando la vita individuale più intima e compiendo nei rapporti umani il senso della *Parusia*. La Seconda venuta di Cristo, pur se quelli che si dicono cristiani non lo sanno più, resta ad attendere alla fine dei tempi tanto loro quanto i musulmani; se è proprio sulla natura di Cristo che ci sarà da discutere, a complicare il quadro c'è pure la venuta del Messia degli Ebrei, per il cui ruolo a suo tempo la candidatura di Gesù venne, come qualcuno dovrebbe ricordare, rifiutata. Mentre tali questioni da sempre imminenti si mantengono aperte, restiamo sul percorso di Dante e riprendiamo il discorso su Adamo.

In *Paradiso* XXVI la pietà riscatta anche il primo uomo, che a segno della carità divina viene reintegrato assieme ad Eva nella redenzione cristica; eppure, Adamo, che nel Paradiso trascorse solo sette ore, per restare 930 anni sulla Terra e 4302 nel Limbo, testimonia che al tempo della costruzione della torre di Babele *«la lingua ch'io parlai fu tutta spenta»* (v. 126). La perdita della *lingua primordiale* porta a riconoscere come nessuna scienza, nella propria caducità, possa dimostrare o provare il proprio oggetto, che assume o al massimo *«suppone»* (*Convivio*, II-XIII:3) . Le lingue si disperdono differenziandosi secondo la tripartizione di Europa settentrionale, Europa dell'Est, Europa meridionale, ognuna caratterizzata da forme affermative diverse (*iò, es, oc-oil-sì*).

Può così comprendersi come nella *Commedia* i contenuti del *De Vulgari* vengano estremizzati a partire dal loro vertice, che è anche il punto in cui il progetto del libro si arresta: non è insolito che un autore interrompa la stesura di un'opera quando questa non riesce più a corrispondere ai suoi intenti. Ad ogni modo, le sollecitazioni alla base dello scrivere continuano ad agire sotterraneamente: il *De Vulgari* segnala che nella *Genesi* la prima parola pronunciata da Adamo sia stata El, e cioè Dio, proprio in risposta ad una domanda del creatore, laddove invece la prima vera parlante fu Eva laddove reagì alle tentazioni del serpente (cap. IV); invece, nella *Commedia*, con un moto opposto certamente memore del ruolo redentore di Maria, è l'ascolto delle parole di Beatrice a portare Dante alla conoscenza del vero.

Viene così ribadito un aspetto determinante delle culture occidentali di origine cristiana, e cioè il carattere ad un tempo di separatezza e unione proprio al linguaggio. Il dare nome alle cose significa separarle e opporle a sé in un modo che tuttavia prelude al possibile incontro con la loro essenza. Ciò allude ad una riflessione il cui aspetto propriamente *erotico* verrà colto dal teologo anarco-cattolico romantico von Baader, e il cui studio della reciproca *disarticolazione* impegnerà in tempi a noi più prossimi Foucault. Su un altro registro, il riconoscere il carattere storico delle lingue è visto da Gianfranco Contini come il porsi della necessità *istituzionale* della poesia quale spazio di conservazione di una lingua destinata comunque a consunzione.

4.  **Dante e Maometto**

Nella cultura occidentale di matrice cristiana la parola può portarci all'anima delle cose proprio perché c'è uno spazio tra parole e cose che rende possibile l'*incontro*, e la letteratura trova un carattere di eternità perlopiù in questa capacità di salvare quanto è più *caduco*. L'Islam, la cui profonda decostruzione delle medesime matrici giudaico-cristiane arriva a configurarlo come *occidente parallelo*, non conosce tali problematiche e muove secondo altre prospettive. Adamo è, come poi Gesù, creato direttamente da Dio, ma non è espressamente nominato quale primo uomo e nemmeno viene inserito nei sei giorni della creazione; sopratutto, non è conosciuto il peccato originale, in quanto le stesse parole delle creazione vengono a lui suggerite da Dio (*Corano* II:33), così come il suo pentimento è da Dio accolto (*Corano* II:37). L'Islam mantiene così al linguaggio un carattere essenzialista e supernaturale, condividendo con l'ebraismo un carattere di *sacralità* connaturato allo stesso alfabeto; questo però non è mai andato perduto, dato il legame che inevitabilmente intrattiene con il *Corano*, copia di un archetipo celeste e consunstanziale a Dio. Insomma, nell'Islam, in modi strutturali, la parola è definitivamente *creatrice* e istituisce quanto *rimane*.

Pur se si mantenengono distinzioni che sono alla base di diversi orientamenti di civiltà, sussistono o aspetti che permettono di ritrovare nell'opera di Dante elementi della cultura musulmana che, come già visto, sono anche di carattere concettuale e sopravanzano anche il tributo riconosciuto a figure come Averroè, Avicenna, Saladino, rubricati in modo non indecoroso in un Limbo (*Inferno* IV) la cui istituzione oggi sembra essere caduta in disuso, e persino la discussa presenza all'Inferno di Maometto e Alì.

Per rinvenire tali elementi, proseguiamo con Dante oltre la caducità di questo mondo: del resto, religione e poesia a questo servono. Al centro della sua cosmologia, al di sopra dell'Inferno che è ancora più in basso della selva oscura da cui il viaggio diparte, c’è Gerusalemme; la Città santa è luogo anche di un altro viaggio, quello compiuto da Maometto nella *Notte del destino* sul dorso del *Burāq*, destriero mistico proveniente dal paradiso dal volto di donna e la coda di pavone, di cui peraltro esiste un'analogo dantesco nel *Gerione* dal volto umano, zampe leonine, corpo di serpe, coda di scorpione e ali da pipistrello, che da *Inferno* XVI sembra porta a spasso Dante e Virgilio. Strano ma vero, e tanto la storia quanto il presente lo dimostrano, le Gerusalemme ebraica, cristiana e musulmana non sono perfettamente sovrapponibili né nell'immaginazione né nella realtà. A impedire un rapporto non è però la presenza di Maometto nella nona bolgia dell'ottavo cerchio dell'Inferno, rappresentata anche nell'affresco di Giovanni da Modena nella Basilica di San Petronio a Bologna, fattore che da parte sua indica un rapporto problematico del profeta dell’Islam con il Cristianesimo, ma niente affatto una loro estraneità. 

Infatti, il peccato che Dante, sulla scorta di una lunga tradizione, attribuisce a Maometto è quello di seminatore di discordia, avendo egli provocato con la sua predicazione una divisione nella cristianità nei territori ai tempi contesi tra Bizantini e Persiani. Le eresie cristiane, impegnate sopratutto ad eleborare il rapporto tra divinità e umanità di Cristo in maniera difforme dall'ortodossia sono del resto, insieme sopratutto all'ebraismo della diaspora e ad alcuni elementi dello zoroastrismo, tra gli elementi che hanno storicamente influenzato il formarsi dell'Islam. Nella tipica perfezione geometrica di colpe e punizioni che prende il nome di contrappasso, e con un incedere particolarmente volgare, Maometto viene da un diavolo armato di spada eternamente *«rotto dal mento infin dove si trulla»* (*Inferno* XXVIII: 24) e quindi fino all'ano, con gli intestini esposti senza troppe perifrasi laddove *«'l tristo sacco/ che merda fa di quel che si trangugia»* (v. 26-27), mentre suo genero Alì, che a dir del poeta prosegue l'opera di discordia con la divisione sciita, è *«fesso nel volto da mento al ciuffetto.»*, cioè al mento (v. 33).

Le pene scelte sono particolarmente gravose e possono risultare inaccettabili ad un musulmano incapace di comprendere ragioni altre, ma va definitivamente ricordato che lo stesso Averroè nel *Trattato decisivo* riconosce la diversità di piani del sapere e quindi delle forme culturali, e soprattutto riconosce che allo studioso, e un poeta come Dante è sopratutto uno studioso di prim'ordine, è permesso sbagliare. E Dio, laddove lo si prenda davvero sul serio, è irriducibile a qualsiasi troppo umana attribuzione nonché alle stesse divisioni da lui stabilite tra generi, popoli, culture e fedi proprio perché possano imparare reciprocamente (*Corano* XLIX:13).

Vanno quindi considerati ulteriori rapporti, molto più decisivi. Se Dante scrive la *Commedia* nell’immaginare la Gerusalemme celeste, Maometto raggiunge la Gerusalemme ideale in quella che oggi è conosciuta come Cupola dell’Ascensione, e infatti salendo su una scala ascende a Dio, chiarificando ulteriormente il suo ruolo di riportare al mondo la luce della creazione. Laddove Ioan Cuolianu ha rimarcato come il viaggio notturno già accennato nel *Corano* (XVII:I) deriva dall’apocalittica ebraica (*Enoc 2*, *3 Baruch*), Asìn Palacios è stato tra i primi che hanno evidenziato i rapporti tra il testo del poeta fiorentino e il testo arabo che lo descrive, *Il* *libro della scala*, o meglio il più conosciuto tra questi. I libri della scala sono una serie di testi mistici che sviluppano il viaggio notturno di Maometto, rispetto al quale non ha importanza stabilirne la storicità per accettarne la rilevanza. Quello a cui possiamo fare riferimento, e di cui l'originale risulta smarrito, trova una traduzione castigliana nel XII sec., probabilmente noto al maestro di Dante, Brunetto Latini, per un periodo diplomatico in Spagna, e ampiamente conosciuto, così come lo era anche Averroè e i suoi discepoli latini, nell'ambiente colto delle corti italiane che il poeta frequentò nel suo fertile esilio.

Come segnala Enrico Cerulli, la natura dei rapporti tra questi elementi ricorda, più che la cattedrale di Cordova che originariamente fu moschea, quella di Pisa che incastona in sé una colonna andalusa. Contro ogni identitarismo e ogni integralismo, e contro la pretesa di stabilire veti che vadano oltre al legittimo rigore necessario ad assicurare decenza al lavoro culturale, va ricordato che questo è proprio quanto permette di comprenderne i rapporti interni ed esterni che si stabiliscono tra le civiltà nate dalle diverse religioni nonché le loro reciproche influenze. Piuttosto, rappresentano essi stesso il campo in cui una ricca fruttificazione permette di sottrarsi a quel riduzionismo che impedisce ogni visione più ampia di ciò che, con le parole di Heidegger, è *semplicemente presente*, lontano dalla custodia dell'Essere e del suo tralucere. Al riguardo, Carlo Saccone evidenzia come tanto la *Commedia* quanto il *Libro della scala* testimonino di un luogo immateriale costituito di luce la cui percezione porta ad offuscamenti della vista che preludono ad un suo rafforzarsi, e ambedue si dicono incapaci di descriverla ricordando perlopiù un senso di sospensione. Tutto ciò è proprio quanto si può dire in generale dell'esperienza mistica, compiendo la quale, come in un viaggio lisergico, Dante lascia il segno di una forte impronta sperimentale e personale.

Così, possiamo ritrovarci a riflettere sul fatto che Dante ha presso il mondo cristiano un ruolo analogo quello che, seppur in chiave maggiore, rispetto a Cristo nell'Islam assume Maometto, considerato quale il *Periclytòs* chiamato a completare l'operato di Gesù (Giovanni XVI:12-13). Se nel profeta dell'Islam quanto i cristiani chiamano Spirito Santo agisce fuori dalla Trinità, considerata forma di associazione da rigettare, nel cristianesimo esso ne costituisce la terza persona e si effonde in carismi che non escludono l'esercizio della profezia e che comprendono anche l'annuncio della *salvezza*, dalla quale non può certamente esimiersi il riconoscimento della *perdizione*. In tali argomenti, è innegabile che Dante abbia fornito contributi ancora oggi esemplari. E laddove nei testi cristiani il peccato verso lo Spirito Santo, definito dalla *Somma Teologica* di San Tommaso come infedeltà accompagnata dall'avversione alla volontà di Dio risulta il più imperdonabile (Marco III:28-29; Matteo XII:31-32; Luca XII: 10), risulta indubbiamente più osservato dai musulmani che reputano inconcepibile oltraggiare Meometto e per i quali la bestemmia è linguisticamente impossibile, piuttosto che dai cristiani per i quali non è insolito fare a gara di bestemmie, ne consegue che un musulmano non idiota non dovrebbero poi faticare così tanto a relazionarsi costruttivamente con Dante.

4.  **Dante dopo Dante**

L'esperienza di Dante resta sospesa sulla letteratura italiana per diffondersi in ogni aspetto della vita culturale del Paese, la sua impronta si sedimenta tanto nella lingua nazionale quanto in quella dei poeti, e ancora oggi la sua opera risulta leggibile e capace di leggere il reale. Indipendentemente se la leggiamo o meno, la *Commedia* continua a leggere in noi e ci ricorda come la nostra vicenda sia intrisecamente religiosa, senza riguardo vestro una nostra eventuale confessione. Nell'opera dei poeti, lo ritroviamo a livello lessicale in Montale, che fa tornare il *«lago del cuor»* (*Inferno* I:30) che lega al dissolversi delle cose destinate all'entropia la sua parte più interna, quella dove abitano gli spiriti vitali: *«Ed ora sono spariti i circoli d’ansia/ che discorrevano il lago del cuore/ e quel friggere vasto della materia/ che discolora e muore.»* (*Tramontana*). Montale rimarca, come già ricordato, la nostra estraneità rispetto a Dante, massimo esempio di oggettivismo e razionalismo poetico lì dove invece la nostra epoca non crede nelle "idee", per quanto possano essere solide, ma nei "fatti", per quanto siano inconsistenti, scontando l'irrazionalità di tale soggettivismo esasperato rendendo incomprensibili i fatti su cui si appunta e inafferabbile ogni idea che si ostina a negare. Eppure, paradossalmente, è proprio l'*estraneità* l'elemento che assimila Dante a noi.

Da parte sua, Giuseppe Ungaretti recupera l'immagine del naufrago seppur gli rende allegria, laddove «*E subito riprende il viaggio come dopo il naufragio un superstite lupo di mare.»* (*Versa*). E segnala come l'illuminazione poetica diventa percepibile proprio là dove inizia l'esperienza del dramma umano, che viene quindi capovolto in "commedia", per una speranza che sempre tende all'altezza, capace di guardare verso il pianeta guida di questo perduto universo, il sole, *«in alto»* (*Inferno* I:30).

Non sono quindi esperienze presunte o personalismi forzati, ma *«foreste di simboli»* che tendono ad una *«tenebrosa unità»* quanto, nella drammatica commedia di un mondo moderno dove il poeta è segnato dalla *«perdita d'aureola»*, permette l'esperienza di un reale colmo d'ignoto. E così, in maniera forse inaspettata, risulta essere Baudelaire colui che persegue con maggiore appropriatezza l'esplorazione del finito inaugurata da Dante, cogliendo l'infinità delle cose e le loro *Correspondances* nello svanire ai sensi e nel *«trasporto della mente»*. Se la lontananza da Dante sembra abissale, è proprio l'abisso a interessare un cammino che resta comunque lo stesso. E *«l'acqua perigliosa e guata»* (*Inferno* I:24) resta a separare l'esperienza viva della poesia da chi si limita a rincorrere una "poesia", parafrasando Montale, forzosamente vissuta e autobiografica eppure falsa. Così come rimane falsa una religione incapace di riconoscere sé nell'altro da sé.

![Ignoto, Ritratto del profeta Maometto sul Burāq (sec. XVIII)](/images/buraq.jpeg)
