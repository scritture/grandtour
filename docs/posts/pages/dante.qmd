---
categories:
  - letteratura
  - filosofia
  - religioni
  - Claudio Comandini
tags:
  - Claudio Comandini
  - Dante
  - Cristianesimo
  - Islam
date: '2024-05-26'
title: "Dante domestico, Dante musulmano"
author: "Claudio Comandini"
---

# Dante domestico, Dante musulmano

![*Bartolomeo Pinelli, Virgilio e Dante su Gerione (1825)*](/images/gerione.jpg){fig-alt="Gerione" fig-align="center"}

*Del perché Dante può ancora insegnare qualcosa a tutti.*

1.  **Dante prima di noi**

Dante, pare strano ma occorre ricordarlo, stabilisce le coordinate del dire poetico italiano e della sua lingua, segnando così la sua preminenza nella cultura del Paese nonché nella sua memoria politica e sociale. La considerazione del suo operato è inevitabile per chiunque in qualsiasi modo abbia a che fare con la poesia o con l’Italia. Dante, piaccia o meno, è quindi in qualche nostro domestico, e di fatto lo chiamiamo sempre per nome e mai per cognome, rappresenta in qualche modo patrimonio inalienabile seppur immateriale delle nostre case. Non può non essere argomento dei media che fagocitano ogni cosa e che, in maniera forse persino più pervasiva della scuola, ne permettono la diffusione, per quanto a volte soltanto nel nome, ma si sa, basta la parola, dicono. E così va a finire che Dante, insieme alla Costituzione e alla magistratura, rappresenta il feticcio più nominato e abusato dagli italiani.

Anche a fronte della volgarità di tutto ciò, lo stesso Dante sarebbe rimasto particolarmente dispiaciuto che in queste nostre stolte cronache alcuni musulmani, peraltro residenti nel Paese, ne possano rifiutare lo studio o addirittura la considerazione. Eppure, c’è stata un’epoca non poi così remota in cui pubblicazioni popolari, tipo i ricchi opuscoli settimanali della Fabbri, permettevano a tutti di approcciare la ricchezza culturale del poeta, certamente cristiana ma non solo, e anzi in qualche modo debitore della cultura musulmana come del resto lo è tutto il nostro mondo, nonostante l’ottusa chiusura che possano ancora dimostrare i musulmani, i cristiani e i credenti e i creduloni peggiori in genere.

Per uscire fuori da tali strettoie occorre, come ammoniva Gombrovich, puntare alla ricerca di un Dante sottratto alla convenzionalità letteraria e anche all’eccessiva confidenza, e farlo parlare attraverso il rapporto tra testi, epoche e culture. E quindi, come consigliava Montale, ritrovarlo proprio nella sua estraneità a noi, intento a parlare a questo nostro nuovo medioevo tecnologico e a questo nostro inferno di cui egli si diceva «certo» (Lo sai: debbo riperderti e non posso), e rispetto al quale abbiamo il compito di decifrare i caratteri.

2.  **Dante e la lingua**

Cerchiamo quindi di entrare nell’opera e nella lingua di Dante e nel loro intreccio. La Commedia, chiamata divina soltanto da Boccaccio in poi, ci appare come un’immensa cattedrale culturale composta di materiali prefabbricati maturata in una sintesi originale nel travaglio e nella concentrazione dell’esilio. Ratificando la legittimità dell’uso del volgare in letteratura, raccoglie l’esperienza dell’epoca nella testimonianza di una concreta persona storica, e la porta a convergere nell’unità e nell’universalità di una visione improntata alla fede. Dante, poeta che nel suo vivere fino in fondo le tensioni del suo tempo è propriamente “civile”, è stato ampiamente glorificato tanto nel risorgimento quanto nel dopoguerra per permettere un’educazione diffusa e una cultura popolare nel segno dell’unità nazionale, eppure è propriamente civile e in qualche modo nostro fratello laddove sua esperienza è quella di un’Italia, ora come allora, travagliata e spezzata, nella quale ogni identità, al di là di rivendicazioni sterili, può formularsi solo per intersezioni.

Ciò riguarda anche la questione della lingua, alla quale dedica le acute riflessioni del De vulgari eloquentia. Il libro, destinato ai dotti, è scritto in latino, e nel descrivere la genesi delle lingue registra esperienze e rilevazioni effettuate tra le diverse lingue parlate in Italia. Il volgare illustre, distinto da quello cardinale, regale e curiale, non è nessuna di esse, e deve quindi venir dedotto per creazione retorica, combinando tra loro il volgare, lingua parlata «che si apprende dalla nutrice», mutevole con le condizioni di tempo e luogo, e la grammatica, la lingua resa solida e duratura nel sottostare a regole decise da un élite (cap. I). Il volgare illustre non è quindi affatto lingua del popolo, e piuttosto addirittura si conviene soltanto a coloro che hanno «ingegno e sapere» (cap. II, I). Quindi, volgari indegni, da scartare per l’asprezza dei suoni, sono quello romano, quello di Umbri e affini, di Spoleto e della Marca d’Ancona, quelli di Milano, di Bergamo, del Friuli e particolarmente di Aquileia e dell’Istria, di Genova, del Casentino, della Sardegna intera (cap. I, XII).

Dante è lapidario, «il volgare che cerchiamo è altra cosa», e fa fuori sorprendentemente anche i Toscani che, per quanto presentino delle eccellenze, sono più di tutti «intronati da quel loro turpiloquio» e, pur rivendicando priorità in preda ad un «delirio da ubriachi», sono semplicemente «rimbambiti dalla loro follia» (I, XIII). Il Siciliano, nonostante i risultati raggiunti dalla corte di Federico II, comunque molto diversi da quelli della lingua parlata, «non merita assolutamente l’onore di essere preferito agli altri, perché non si può pronunciarlo senza una certa lentezza» (I, XII). Così, risulta che sono i Bolognesi a parlare «la lingua più bella di tutte», dove «prendono dagli Imolesi il morbido e il molle, e invece dai Ferraresi a dai Modenesi una certa chioccia asprezza che è propria dei Lombardi», ottenendo così «una soavità degna di lode» (I, XV). Tuttavia, Dante rileva pure che a San Felice e a Strada Maggiore parlano lingue diverse, a segno della «dimenticanza della prima lingua» (I, IX, 4-6), e ad ogni modo anche il bolognese non è adatto ad essere lingua letteraria.

Dante lasciò incompiuto il De vulgari, che rimase dimenticato fino a quando agli inizi del 1500 Gian Giorgio Trissino ne acquisì un manoscritto che circolava a Padova, e nel dibattito successivo ne venne addirittura contestata tanto nei toni quanto nell’attribuzione, sia per residui dell’enfasi umanista sulla classicità greca e latina, sia per difformità tra il testo e la altre sue opere quali il Convivio e la Commedia. Infatti, le riflessioni del De vulgari danno predominanza al volgare, mentre quelle del Convivio al latino, e la fitta analisi linguistica del De vulgari non lascia tracce evidenti nella Commedia, che utilizza come lingua il fiorentino del suo tempo, piuttosto aperto al siciliano letterario. Si mantiene comunque il proposito, che troverà particolare seguito in Manzoni, di legittimare l’uso del volgare per trattare temi nobili in contesto letterario e quindi per costruire una norma letteraria unitaria.

Nella *Commedia*, questa opera tanto discussa eppure spesso incompresa, una struttura improntata alle fasi di perdizione, pentimento e salvazione intreccia i piani dell’umano e dell’eterno permettendo nel primo il tralucere dell’altro attraverso una ampia escursione di stili. Analogamente, lo sdoppiamento critico tra personaggio smarrito e narratore consapevole non risponde a quello «stento» che venne criticato quale carattere di incertezza da Benedetto Croce, ma piuttosto è proprio quanto permette una narrazione a più livelli. In questa selva, rispetto al simbolo e all’allegoria, prevale quanto Eric Auerbach chiama “figurale”: le immagini, piuttosto che concentrare idealmente le qualità dominanti, oppure rappresentarne astrattamente il significato nascosto, non escludono la dimensione reale e piuttosto portano a corrispondenza figura e compimento, mantenendo concretezza storica.

Insomma, la poesia di Dante nasconde narrazioni, è basata su idee e trasmette idee. Tali idee sono mutuate perlopiù dalla Scolastica e dalla cosmologia tolemaica, configurata considerando le Sacre scritture come segno di rivelazione e il reale quale cifra del divino. I debiti nei confronti di Aristotele debbono considerare pensatori arabi quali Averroè, il cui pensiero complica il rapporto tra universale e particolare formulando il concetto di intelletto agente, mente universale che in ogni uomo corrisponde a quanto prima di ogni forma attua la materia e individua e fissa le forme pure, operando la conoscenza in virtù dei caratteri di eternità, separatezza e unicità.

Tale concezione, la cui vasta e sotterranea influenza coinvolge figure come Bruno e Leibniz, nonché quanto chiamiamo romanticismo e pensiero della differenza, introduce nel pensiero dell’uomo un aspetto non-umano del pensiero. Dante è tra quanti considerano che proprio questo, in quanto pensiero di Dio, è quanto ci rende compiutamente umani, così come l’esperienza storica è realmente tale laddove è vissuta sotto il segno dell’eterno. Dante approfondisce il senso del cristianesimo nel momento della sua crisi, che si configura come il tempo in cui il progetto della Chiesa chiede di essere completato dal disegno dell’Impero, mantenendo al Comune il compito di apportare fratellanza e permettere mediazione. E così, nel conflitto continuo e di una Chiesa e di un Impero ormai prossimi al naufragio, mentre il nascente Comune appare già in preda all’autodistruzione, Dante cerca ancoraggio nelle prime due istituzioni fornendo inoltre loro teoria e legittimazione, e va a finire che conosce l’esilio ad opera della terza. E mentre tre le prime due si sono dissolte in altre forme oppure hanno sublimato la propria, la terza fa parte di quelle che, nonostante le palesi insufficienze, ancora decidono, imperano e pontificano.

Tutto ciò contribuisce da fare che il poeta più diffuso nelle nostre case sia stato, comunque vada, un fuoriuscito, e tale è ancora; analogamente, nell’inflazione opposta di pensieri terra-terra e di pretese assolute e ineffabili, rimane viva l’esigenza di una mente universale capace di specificarsi in ogni pensiero.

3.  **Dante e Adamo**

Lo smarrirsi di Dante nella selva della perdizione è teologico e politico, e trova nella poesia la propria autentica salvezza. Tale caduta è analoga a quella di Adamo, che con il Peccato originale perde l’Eden trovandosi armato di una lingua con la quale, pur nella separatezza dal mondo, ne opera la ricombinazione. Adamo è l’Uomo Universale, articolato dalla Cabala nella nozione di Adam Kadmon il cui carattere è ribadito dall’Islam con quella di Al-insan-al-kamil. Se per il Cristianesimo è Gesù ed egli rimette il peccato di Adamo, per l’Islam la serie dei profeti da questi inaugurata è conclusa da Maometto. In ogni tradizione, Adamo si situa al principio di ogni cosa e fornisce vita alla specie umana. Nel suo piccolo, Dante si situa dalla parte opposta, alla deriva di un universo che cerca di riassumere a modo suo, partendo da una iniziale solitudine e poi confrontandosi serratamente con persone di ogni tipo.

Ad ambedue, che parlano da una dimensione che non è esattamente quella dei viventi, viene in soccorso la profezia, la cui funzione rimane vacante dopo che le religioni rivelate hanno variatamente decretato chiusa la serie dei profeti. Tanto per Adamo quanto per Dante, la profezia guarda all’indietro, riguardo il passato, e chiude un’epoca. Se come ricorda il Midrash, l’esegesi biblica ebraica, Adamo è costretto ad andare avanti a causa della tentazione subita nei confronti del potere da Eva, nella Commedia, tra i cui protagonisti c’è lo stesso Adamo, questo passato è invece proprio dove di continuo Dante si dirige. In ogni caso, quanto chiamiamo umanesimo è per ambedue quanto viene dopo, e nel loro divenire loro malgrado estranei a l’intero mondo di significati da loro stessi convenzionato, somigliano a noi, estranei anche a noi stessi. Particolarmente a noi che oggi, nonostante disperata e stucchevole retorica di chi ancora ci si aggrappa, abbiamo l’umanesimo ormai alle nostre spalle.

Sulla soglia di questo nostro Eden in stato di abbandono avanzato, in Inferno I, proemio a tutte e tre le parti della Commedia, «paura» è la parola che segna il maggior numero di ricorrenze (v. 6, 15, 19, 44, 53), e ad essa si contrappone e fa argine «pietà» (v. 21); prima dell’incontro con le fiere del v. 38, la dimensione è propriamente infernale, eppure in essa è vivo uno slancio che, laddove tiene fermo il piede «più basso» (v. 30), riesce a mantenere il passo verso la luce che appare oltre il colle. La condizione umana è vissuta nei suoi aspetti più oscuri già secoli prima della stagione infernale vissuta da Rimbaud, e molto prima di Heidegger e delle sue riflessioni sul pensiero poetante, l’oscurità viene preservata dal divenire tenebra dal tralucere della poesia. E infatti, dopo la comparsa delle tre fiere, è appunto un poeta comparire: Virgilio, reso dalla poesia profeta del messia di una religione non sua e mago per la potenza creativa di un pensiero che opera per ordine divino, guida esemplare di una ragione portata ad ascendere alla fede. Una fede dalla forte portata emotive evidente già nella complessità dell’ordito dell’opera, eppure matematica nell’esattezza dei propri riferimenti. La nostra contemporanea compulsiva approssimazione, che distorce ogni cosa restando sempre e comunque chiusa in se stessa, rimane sulla soglia di tutto questo. E, per quanto voglia parlarne, non riesce a comprendere la passione di rovesciamento dell’esistente da cui la Commedia è mossa.

Nel suo intinerario, Dante procede dalla selva e girone per girone arriva ad un giardino. In Purgatorio XXXII incontra dopo dieci anni Beatrice e si trova al cospetto dell’albero della conoscenza da cui mosse la storia della salvezza. L’idea di albero si trova anche nel De Monarchia, dove il concetto di Lignum, talento che deve fruttificare, viene contrapposto a Vorago, l’abisso che rischia di inghiottire, seguendo un’alternativa che resta operante in ogni momento della storia della salvezza. La visione acceca gli occhi e complica la testimonianza, e qui diventa opportuno procedere per cenni. La «pianta dispogliata/ di foglie» (v. 38-39) conserva il «seme dei giusti» (v. 48), e tuttavia grazie alla sua associazione con il carro si «innovò» (v. 58) in fiori variopinti. Mentre Dante si addormenta incapace di trascrivere quanto accade, le virtù di cui Beatrice si adorna si contrappongono al bestiario infernale, il nome di Adamo viene mormorato in coro da sette donne in processione. Si chiarisce che la storia della salvezza si compie grazie alla Chiesa che accoglie chi è «cive/ di quella Roma onde Cristo è Romano» (v. 101-102). Dante di sveglia e Beatrice gli ricorda che presto saranno insieme cittadini del Paradiso: la promessa d’amore si intreccia alla certezza della morte, riconfermando la vita individuale più intima e compiendo nei rapporti umani il senso della Parusia. La Seconda venuta di Cristo, pur se quelli che si dicono cristiani non lo sanno più, resta ad attendere alla fine dei tempi tanto loro quanto i musulmani, e se è proprio sulla natura di Cristo che avranno da discutere, a complicare il quadro ci sarà pure la venuta del Messia degli Ebrei, per il cui ruolo a suo tempo la candidatura di Gesù venne, come qualcuno dovrebbe ricordare, rifiutata. Mentre la questione resta aperta, restiamo sul percorso di Dante e riprendiamo il discorso su Adamo.

In Paradiso XXVI la pietà riscatta anche il primo uomo, che a segno della carità divina viene reintegrato assieme ad Eva nella redenzione cristica; eppure, Adamo, che nel Paradiso trascorse solo sette ore, per restare 930 anni sulla terra e 4302 nel Limbo, testimonia che al tempo della costruzione della torre di Babele «la lingua ch'io parlai fu tutta spenta» (v. 126). La perdita della lingua primordiale porta al riconoscimento definitivo della «caducità di ogni razionale effetto», le lingue si disperdono differenziandosi secondo la tripartizione di Europa settentrionale, Europa dell’Est, Europa meridionale, ognuna caratterizzata da forme affermative diverse (iò, es, oc-oil-sì). Nella Commedia i contenuti del De Vulgari Eloquentia sono estremizzati a partire dal loro vertice, che è anche il punto in cui il progetto si arresta: non è insolito che un autore interrompa la stesura di un’opera quando questa non riesce più a corrispondere ai suoi intenti. Le sollecitazioni alla base dello scrivere continuano ad agire sotterraneamente: nel De Vulgari Eloquentia si segnala che nella Genesi la prima parola pronunciata da Adamo fosse stata El, e cioè Dio, proprio in risposta ad una domanda del creatore, mentre la prima vera parlante fu Eva laddove reagì alle tentazioni del serpente (cap. IV); invece, nella Commedia, con moto speculare, è l’ascolto delle parole di Beatrice a portare Dante alla conoscenza del vero.

Viene così ribadito un aspetto determinante delle culture occidentali di origine cristiana, e cioè il carattere ad un tempo di separatezza e unione proprio al linguaggio. Il dare nome alle cose significa separarle e opporle a sé in modo da preludere al possibile incontro con la loro essenza. Ciò allude ad una riflessione il cui aspetto erotico verrà colto dal teologo anarco-cattolico romantico Fritz von Baader, e il cui studio della reciproca disarticolazione impegnerà in tempi a noi più prossimi Foucault. Su un altro registro, il riconoscere il carattere storico delle lingue è visto da Gianfranco Contini come il porsi della necessità istituzionale della poesia quale spazio di conservazione di una lingua destinata comunque a consunzione.

4.  **Dante e Maometto**

Insomma, se la parola ci porta all’anima delle cose è perché c’è uno spazio tra parole e cose che rende possibile l’incontro, e laddove la letteratura ha un carattere di eternità è perlopiù in questa capacità di salvare quanto è più caduco. L’Islam, dove Adamo è, come poi Gesù, creato direttamente da Dio ma non è espressamente nominato quale primo uomo e non è inserito nei sei giorni della creazione, e sopratutto non conosce il peccato originale in quanto le stesse parole delle creazione sono ad egli suggerite da Dio (Corano 2:33) e il suo pentimento fu da Dio accolto (Corano 2:37). L’Islam non conosce tale problematica, mantiene così al linguaggio un carattere essenzialista e supernaturale, condividendo con l’ebraismo un carattere di creazione delle stesso alfabeto che, dato il loro legame con il Corano, copia di un archetipo celeste, non è mai andato perduto. Tuttavia, ci sono aspetti in cui possiamo ritrovare nell’opera di Dante elementi decisivi della cultura musulmana.

Per trovarli, proseguiamo oltre la caducità di questo mondo: del resto, religione e poesia a questo servono. Al centro della cosmologia dantesca, al di sopra dell’inferno che è ancora più in basso della selva oscura da cui il viaggio diparte, c’è Gerusalemme; la città santa è luogo anche di un altro viaggio, quello compiuto da Maometto di notte sul dorso del cavallo parlante Burāq, di cui peraltro esiste un’analogo dantesco nel Gerione che porta a spasso Dante e Virgilio. Strano ma vero, le Gerusalemme ebraica, cristiana e musulmana non sono sovrapponibili né nell’immaginazione né nella realtà, ma dei punti di tangenza sono comunque rintracciabili, molto oltre la presenza di Maometto all’Inferno, nona bolgia dell’ottavo cerchio (Inferno XXVIII), che comunque da parte sua indica proprio la non-estraneità del profeta dell’Islam al Cristianesimo. La concezione è riscontrabile anche nell’affresco di Giovanni da Modena nella Basilica di San Petronio a Bologna.

Infatti, il peccato attribuito a Maometto è quello di seminatore di discordia avendo provocato con una sua predicazione, nei territori ai tempi contesi tra Bizantini e Persiani, una divisione nella cristianità, le cui eresie sono del resto tra gli elementi, insieme all’ebraismo della diaspora e ad alcuni elementi dello zoroastrismo, che hanno storicamente influenzato il formarsi dell’Islam. Nella tipica dantesca perfezione geometrica di colpe e punizioni, e con un incedere particolarmente volgare, Maometto è da un diavolo armato di spada eternamente «rotto dal mento infin dove si trulla» (24) e quindi fino all’ano, con gli intestini esposti senza troppe perifrasi laddove «’l tristo sacco/ che merda fa di quel che si trangugia» (26-27), mentre suo genero Alì, che a dir del poeta prosegue l’opera di discordia con la divisione sciita, è «fesso nel volto da mento al ciuffetto.» (33)

Le pene scelte sono particolarmente gravose e possono risultare inaccettabili ad un musulmano incapace di comprendere ragioni altre, ma va definitivamente ricordato che lo stesso Averroè nel Trattato decisivo riconosce la diversità di piani del sapere e quindi delle forme culturali, e soprattutto riconosce che allo studioso, e un poeta come Dante è anche uno studioso di prim’ordine, è permesso sbagliare. E Dio, laddove lo si prenda davvero sul serio, è irriducibile a qualsiasi troppo umana attribuzione nonché alle stesse divisioni da lui stabilite tra popoli, culture e fedi proprio perché possano reciprocamente imparare (Corano 49:13).

Vanno considerati ulteriori rapporti, molto più decisivi. Se Dante scrive la Commedia nell’immaginare la Gerusalemme celeste, Maometto raggiunge la Gerusalemme ideale in quella che oggi è conosciuta come Cupola dell’Ascensione, e infatti salendo su una scala ascende a Dio, chiarificando ulteriormente il suo ruolo di riportare al mondo la luce della creazione. Laddove Ioan Cuolianu ha rimarcato come il viaggio notturno già accennato nel Corano (XVII, I) deriva dall’apocalittica ebraica (Enoc 2 e 3 Baruch), Asìn Palacios è stato dai primi che hanno evidenziato i rapporti tra il testo del poeta fiorentino e il testo arabo che lo descrive, Il libro della scala, o meglio il più conosciuto tra questi. I libri della scala sono una serie di testi mistici che sviluppano il viaggio notturno di Maometto, rispetto al quale non ha importanza stabilire la storicità per accettarne la rilevanza nella verità di fede. Quello a cui possiamo fare riferimento, e di cui l’originale risulta smarrito, trova una traduzione castigliana nel XII sec., probabilmente noto al maestro di Dante, Brunetto Latini, per un periodo diplomatico in Spagna, e comunque era conosciuto, così come lo era anche Averroè e i suoi discepoli latini, nell’ambiente colto delle corti italiane che il poeta frequentò nel suo fertile esilio.

Come segnala Enrico Cerulli, la natura dei rapporti tra questi elementi ricorda, più che la cattedrale di Cordova, che originariamente fu moschea, quella di Pisa che incastona in sé una colonna andalusa. Contro ogni integralismo, religioso o letterario, va detto una volta per tutte che gli aspetti testuali e culturali in genere non negano le fedi ma piuttosto permettono di comprendere rapporti interni ed esterni, e sono essi stesso il campo in cui una ricca fruttificazione interculturale permette di sottrarsi a quel riduzionismo che impedisce ogni visione più ampia di ciò che, con le parole di Heidegger, è semplicemente presente. Carlo Saccone evidenzia come tanto la Commedia quanto il Libro della scala testimonino di un luogo immateriale costituito di luce la cui percezione porta ad offuscamenti della vista che preludono ad un suo rafforzarsi, e ambedue si dicono incapaci di descriverla ricordando perlopiù un senso di sospensione. Tutto ciò è proprio quanto si può dire in generale dell’esperienza mistica, nella quale, come in un viaggio lisergico, Dante lascia il segno di una forte impronta sperimentale e personale.

4.  **Dante dopo Dante**

L’esperienza di Dante resta sospesa sulla letteratura italiana per diffondersi in ogni aspetto della vita culturale del Paese, la sua impronta si sedimenta tanto nella lingua nazionale quanto in quella dei poeti, e ancora oggi la sua opera risulta leggibile e capace di leggere il reale. Nell’opera dei poeti, lo ritroviamo a livello lessicale in Montale, che fa tornare il «lago del cuor» (Inferno I, 30) e lega al dissolversi delle cose destinate all'entropia la sua parte più interna, dove abitano gli spiriti vitali: «Ed ora sono spariti i circoli d’ansia/ che discorrevano il lago del cuore/ e quel friggere vasto della materia/ che discolora e muore.» (Tramontana, 1925). Montale rimarca, come già ricordato, la nostra estraneità da Dante, massimo esempio di oggettivismo e razionalismo poetico lì dove invece la nostra epoca non crede nelle idee ma nei fatti, scontando questo soggettivismo irrazionale nel rendere incomprensibili proprio i fatti su cui si appunta. Eppure, paradossalmente, è proprio questa estraneità e incomprensibilità che assimila Dante e noi.

Da parte sua, Giuseppe Ungaretti recupera l’immagine del naufrago ma gli rende allegria, dove «E subito riprende il viaggio come dopo il naufragio un superstite lupo di mare.» (Versa, 1916). E segnala come l’illuminazione poetica diventa percepibile proprio là dove inizia l'esperienza del dramma umano, che viene quindi capovolto in commedia, per una speranza che sempre tende all'altezza, capace di guardare verso il pianeta guida di questo perduto universo, il sole, «in alto» (Inferno I, 1, 30).

Non sono quindi noismi fatti o boriosi personalismi, ma «foreste di simboli» che tendono ad una «tenebrosa unità» quelle che si configurano nella drammatica commedia di un mondo moderno dove la »perdita d'aureola» permette vasta esperienza del reale. E così, in maniera forse inaspettata, è Baudelaire a perseguire con particolare appropriatezza l’esplorazione del finito inaugurata da Dante, cogliendo in uno spazio ignoto l’infinità delle cose e le loro Correspondances, colte nel loro svanire ai sensi e nel «trasporto della mente». Se la lontananza da Dante sembra abissale, il cammino è tuttavia lo stesso. E «l’acqua perigliosa e guata» (Inferno I, 1 24) ancora resta a separare la poesia da chi ne parla soltanto per rincorrere una poesia, parafrasando Montale, forzosamente vissuta e autobiografica, eppure irrimediabilmente falsa. Così come falsa è una religione incapace di riconoscere l’altro da sé.
