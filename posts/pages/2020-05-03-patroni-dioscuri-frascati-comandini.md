---
author: Claudio Comandini
date: 2020-05-03
title: 'Santi e dèi: Filippo, Giacomo e i Dioscuri'
categories:
  - storia
  - arte
  - religioni
  - paganesimo
  - Cristianesimo
  - Bessarione
  - Famiglia Colonna
  - Roma
  - Tuscolo
  - Frascati
  - Claudio Comandini
---

![](images/Celebration.jpg){fig-align="center"}

*Cosa hanno ancora da raccontarci Filippo e Giacomo apostoli e i Dioscuri Castore e Pollùce? Un viaggio tra storia e religioni, chiese e città.*

Le vicende degli apostoli, attualmente perlopiù trascurate, sono avvincenti e significative come un romanzo d'avventure, e introducono figure che, nello sviluppo non soltanto della cristianità ma della romanità tutta, si intrecciano in tempi e luoghi diversi in modi spesso sorprendenti, mostrando inoltre i complessi rapporti tra la comunità ebraica dell'epoca e il nascente nuovo culto. Tra loro, Filippo e Giacomo, le cui spoglie sono custodite nella basilica dei SS. Apostoli, giunte a Roma da Gerusalemme o da Costantinopoli attraverso un lungo viaggio.

La loro festa non viene commemorata, come è consueto, nel giorno della loro morte, ma in quello della dedicazione della basilica eretta a loro luogo di culto tra 556 e 574 dai pontefici Pelagio I Vicariani e Giovanni III Catelino. Fino al 1955, la festa veniva celebrata il primo maggio, nella cui data Pio XII Pacelli decide quindi quella di San Giuseppe lavoratore, alla quale poi si sovrappone la commemorazione della rivolta di Chicago del 1886. Ad ogni modo, feste intrastagionali come il primo maggio esistono in tutte le culture e si mantengono tuttora sottobraccio alla nostra laicità; per quanto riguarda i tempi più antichi, Macrobio racconta che il mese stesso di maggio deriva dal dio *Maius* invocato a Tuscolo, passato ai fasti di Roma nei panni di Giove.[^1] Giove dispensa con generosità e molti sono i suoi figli, tra cui i Dioscuri che di Tuscolo sono i protettori. Nella cristianità, maggio è il mese della Madonna, per gli astrologi quello in cui il Sole entra nel segno dei Gemelli.

[^1]: Macrobio, *Saturnaliorum convivia*, 430 d.C.

La basilica di SS. Apostoli sulla via Lata (l'attuale via del Corso, la chiesa però oggi si affaccia sulla piazza omonima) viene costruita negli anni delle dispute teologiche di condanna di duofisiti e nestoriani dette *Tre Capitoli*, mentre la piccola Roma dei papi Roma è in posizione subordinata alla potente Costantinopoli dell'imperatore Giustiniano. Sono anche gli anni degli assedi dei Goti e dei Longobardi e di una Roma di cui papa Pelagio dice: «*La povertà e lo squallore sono tali che non si possono guardare*». Il pontefice la rinnova costruendo chiese e attraverso una diplomazia accorta all'esterno, in modi forse non specchiati laddove è persino accusato di omicidio del suo predecessore Vigilio, comunque da parte sua simoniaco e persecutore dell’ancora precedente papa Silverio che, figlio di papa Osmida e particolarmente inviso a Teodora moglie di Giustiniano, muore nel 537 in esilio presso l'arcipelago spezzino a Palmaria (non nella Palmarola dell'arcipelago pontino come è generalmente creduto)[^2]. Il papato ha i propri crismi e la sua diplomazia è efficace ma, ieri come oggi, ha anche regole e insidie, comportate anche dall'operare nella storia.[^3] Da parte sua, SS. Apostoli rappresenta una delle poche chiese che non sorgono su un edificio di culto preesistente, e offre motivi di interesse anche per questo. Nel disegno originario era probabilmente un edificio a tre navate ispirato all'*Apostoleiòn* bizantino, dopo la conquista ottomana trasformato nella moschea di Fathi, e modello anche di San Marco a Venezia.

[^2]: I ruderi del VI sec. presenti nell'isola di Palmaria, base militare visitabile soltanto una volta l'anno, lo possono testimoniare.

[^3]: Ferdinand Gregorovius, *Storia della città di Roma nel medioevo,* 1873.

SS. Apostoli è ricostruita nel 901, quando viene a trovarsi nella principale zona di influenza di Teofilatto, sorta di intendente di finanza con compiti militari che veniva dalla zona dell’Aventino e forse di origine greca; la moglie Teodora è "*augusta senatrice*" e vanta discendenze dalla *gens Anicia*, di origine tuscolana. Dalla loro figlia Marozia nasce il potere dei principi e dei papi poi detti dei Conti di Tuscolo, il che riporta un’altra volta alla città anticamente protetta dai Dioscuri, i divini gemelli. La chiesa crolla con il terremoto nel 1348, durante la Cattività avignonese, pochi anni prima che il cadavere squartato di Cola di Rienzo venga gettato presso la facciata, in seguito chiusa, della vicina chiesa di San Marcello.

Nel secondo quarto del 1400 Martino V Colonna, che riporta il papato da Avignone a Roma, ricostruisce la chiesa dei SS. Apostoli decorata da affreschi di Melozzo da Forlì da tempo andati perduti che faranno da scuola a Michelangelo. La chiesa rimane particolarmente legata ai Colonna, discendenti dei Conti di Tuscolo, e dal 1440 ne diventa titolare il cardinal Bessarione, già patriarca di Costantinopoli e inoltre, assommando per un periodo le cariche di vescovo tuscolano (quando la sede era a Santa Maria in Monasterio sull'Esquilino) e abate commendario a San Nilo (fondata da basiliani di rito greco-ortodosso). Bessarione rimane bloccato a Roma negli anni in cui Maometto II compie la presa di Costantinopoli, diventando suo malgrado testimone della cultura bizantina presso la chiesa latina.

Fautore di una riunificazione tra le Chiese che preservi quanto più possibile gli elementi greci, Bessarione è con il pontefice Pio II Piccolomini uno dei principali artefici dell'Umanesimo, di cui arricchisce la componente neoplatonica. A lui si deve anche l'istituzione del patronato di Filippo e Giacomo nella diocesi tuscolana, ed è sepolto proprio nella chiesa a suo tempo da lui retta e oggi dedicata ai Dodici Apostoli. Nel 1702 Clemente XI Albani commissiona il totale rifacimento dell'edificio all'architetto Francesco Fontana, dopo la sua morte precoce nel 1708 sostituito dall'anziano padre Carlo Fontana, al quale succede nel 1712 Nicola Michetti. Gli scavi del 1873 rinvengono le reliquie dei santi.[^4]

[^4]: Mariano Armellini, *Le chiese di Roma dal secolo IV al XIX*, 1891.

Filippo e Giacomo ci accolgono quindi ai lati del portale d'ingresso della Cattedrale di San Pietro di Frascati, città erede di Tuscolo e della quale sono tuttora patroni, per quanto persino taluni ecclesiastici li abbiano reputati obsoleti. La facciata rococò della chiesa, disegnata da Girolamo Fontana è, esclusi i campanili, ultimata nel 1700 sotto Clemente XI utilizzando *lapis tuscolanum* e travertino di Tivoli, associando quindi nella stessa struttura la pietra vulcanica dalle cave di levante del territorio e quella dei monumenti della Roma antica e meno antica. Alla sinistra, Giuseppe Napolione ha scolpito San Giacomo minore, mentre a Vincenzo Felici dobbiamo San Filippo sulla destra. Uno brandisce una croce, l'altro si impone in un gesto ieratico, e ambedue hanno nell'altra mano un libro. I due apostoli si aggiungono a San Sebastiano e San Rocco, che a destra e a sinistra della facciata occupano le nicchie sotto ai campanili, e a San Pietro e Paolo nella fascia superiore, con opere realizzate da altri artisti. L'interno della chiesa è stato interamente ricostruito dopo i bombardamenti dell'8 settembre 1943.[^5]

[^5]: Leonello Razza, *La Basilica Cattedrale di Frascati*, 1979.

Ricorre con ogni evidenza nelle figure di Filippo e Giacomo un aspetto gemellare di manifestazione teofanica, del quale sono modello essenziale proprio i Dioscuri, Castore e Pollùce. Originari della Laconia, a detta di Omero sono figli di Leda e del re di Sparta Tindareo, e quindi fratelli di Elena di Troia;[^6] per Orazio sono entrambi di discendenza divina, e quindi figli di Zeus e di Leda, e nascono da un uovo.[^7] Mentre la mitografia ne mescola i riferimenti, il loro culto approda a Roma nel III sec. a.C. e, come riscontra l'archeologo Grossi-Gondi, si stabilisce a Tuscolo,[^8] nell'epoca che gli astronomi definiscono dei Gemelli, la cui costellazione si vuole nasca proprio da loro. Ciò viene narrato nel poema che li vede quali componenti degli Argonauti, cercatori del Vello d'Oro che guariva ogni ferita, nel cui gruppo si distinguono uno come boxer, l'altro come cavallerizzo.[^9] In occasione delle Guerre Latine, come era consueto alla vigilia di ogni guerra, il rituale dell'*evocatio* svolto dai Romani sul Palatino accoglie le divinità nella loro nuova dimora, e tanto Dionisio di Alicarnasso[^10] quanto Tito Livio[^11] ricordano come combatterono dalla parte dei Romani contro Tuscolo, alleatasi a Tarquinio il Superbo in fuga dall'Urbe, e sono loro ad annunciare la vittoria alla città mentre i cavalli dei Romani bevono presso il Foro alla fonte di Diuturna, una ninfa loro sorella. Sconfitta la ribellione dell'ultimo re etrusco, Roma diviene repubblica; il *Foedus Cassianum* inizia ad estendere la cittadinanza romana alle popolazioni.

[^6]: Omero, *Iliade - III:243-244*, VIII-VI sec. a.C.

[^7]: Orazio, *Ars Poetica 147,* 13 a.C.

[^8]: Felice Grossi-Gondi, *Il tempio di Castore e Polluce nell'acropoli di Tuscolo*, 1901.

[^9]: [Apollonio Rodio, *Le Argonautiche*, III sec. d.C.](https://archive.org/details/ApollonioRodioLeArgonautiche)

[^10]: Dionisio di Alicarnasso, *Antichità romane*, 7 a.C., VI:12.

[^11]: Tito Livio, *Ab Urbe condita libri,* 27 -14 d.C, II:20.

Ed è proprio da Ottavio Mamilio principe di Tuscolo e Anicia figlia di re Tarquinio che si vuole discenda la linea dinastica degli Anici che, dalla Repubblica all'Impero e tra paganesimo e cristianità ed esprimendosi anche a Costantinopoli, accompagna lo sviluppo delle forme del potere e della cultura, trovando l'esponente forse più significativo in San Benedetto da Norcia, il quale nel 500 circa in una grotta della rupe della Mentorella dà inizio al monachesimo occidentale. La storia di tale stirpe, tra figure accertate ed elementi immaginari, interessi ideologici e ricostruzioni plausibili, si intreccia dalla tarda antichità con quella della *gens Iulia* e come già accennato trova esito nel medioevo principalmente nei Conti di Tuscolo e quindi nei Colonna, costituendo così una sorta di filo nascosto che può permettere di collegare tra loro differenti fasi della romanità.[^12] Talvolta la storia genera leggende, a volte dalle leggende scaturisce la storia; non sempre è facile distinguerle tra loro, ma una consistenza può sempre venir trovata.

[^12]: [*Gens anicia*, «Romano Impero» 2.2013.](https://www.romanoimpero.com/2013/02/gens-anicia.html)

I Dioscuri, da parte loro, conosco vicende complesse e differenziate, che variano sensibilmente a seconda dei mitografi. Introdotti a Roma nel III sec. a.C., sono fratelli anche di Elena di Troia, ma non restano implicati nella guerra a causa della loro recente divinizzazione. Questa accade in conseguenza di un fatto piuttosto singolare, pur se indicativo dell'invincibile tendenza alla tresca e alla rissa delle divinità greche-romane: invitati alle nozze tra i figli e le figlie di Afareo e Leucippo, fratelli di Tindaro, da parte sua marito di loro madre Leda e a detta di alcune fonti padre di Castore, rapiscono le spose Febe e Ilera; nello scontro, Polluce uccide Linceo e Castore viene ucciso da Ida.[^13] Questi viene quindi a sua volta ucciso da Zeus che eleva quindi il Dioscuro superstite al cielo; Polluce tuttavia non accetta l'immortalità laddove il fratello fosse rimasto agli Inferi, e pertanto i gemelli si ritrovano a domicilare tra gli déi a giorni alterni, uno per volta.[^14] Restano quindi a lungo impressi sulle monete e nei culti popolari e, così come gli apostoli sono visti dagli uomini loro contemporanei quali dèi «*che hanno preso forma umana*»,[^15] la densità archetipica dei figli di Giove si presta a configurarsi in forme cristiane. Di tale passaggio di consegne portano traccia anche Pietro e Paolo patroni di Roma, Cosma e Damiano legati eminentemente alla medicina e, con peculiarità specifiche, proprio Filippo e Giacomo.

[^13]: [Teocrito, Idilli - *XXII I Dioscuri*, III a.C.](https://it.wikisource.org/wiki/Idilli_(Teocrito_-Romagnoli)/XXII-_)

[^14]: [Pseudo Apollodoro, *Biblioteca - 3.11.2*, I sec. d.C.](https://books.google.it/books?id=62UVAAAAQAAJ&printsec=frontcover&dq=biblioteca+di+apollodoro+ateniese&hl=it&sa=X&ei=SipLUqjXKIvKtAb9nIDoDQ&ved=0CDQQ6AEwAA#v=onepage&q=biblioteca%20di%20apollodoro%20ateniese&f=false)

[^15]: Atti 14:11

San Giacomo minore, in vari passi definito «*fratello*» di Gesù, risulta figlio di Alfeo e di Maria di Cloefa, parente della Madonna.[^16] Cristo risorto appare a lui prima che ad altri apostoli.[^17] Eusebio di Cesarea lo descrive incline alla carità e alla giustizia e ne riferisce la rigorosa osservanza alla legge ebraica, dalle abitudini di astensione e castità prossime all'ambiente essenico, addirittura l'unico a cui fosse permesso di entrare nel Santo dei Santi; a Gerusalemme fonda una comunità che attira conversioni anche presso gli ebrei, partecipa al Concilio e diventa vescovo della città, ed è altresì indicato come autore della prima delle sette lettere definite "cattoliche".[^18] Flavio Giuseppe ne ricorda la condanna nel 62 ad opera del sommo sacerdote Anania; viene martirizzato prima venendo buttato giù da un terrazzo, quindi lapidato, poi preso a mazzate sul cranio.[^19] A dispetto di ciò, la sua testa viene custodita, e non è un caso isolato, in due luoghi distinti: presso il Duomo di Ancona, nonché a Santiago di Compostela, da parte sua dedicata a Giacomo maggiore, forte difensore dell'elemento giudaizzante e anche lui, primo tra gli apostoli, martire per mano ebraica. A Giacomo minore si attribuisce l'intramontabile sentenza: «*La fede senza le opere è morta.*»[^20]

[^16]: Matteo 10:3-27:56, Marco 3:18-15:40, Luca 6:15-16:1, Atti 1:13; Galati 1:18,19.

[^17]: Corinti 15:7.

[^18]: Eusebio di Cesarea, *Storia ecclesiastica*, IV sec.

[^19]: Flavio Giuseppe, *Antichità Giudaiche*, 94 d.C.

[^20]: Giacomo 2:26.

San Filippo, nativo di Betsaida, aveva fama di uomo giusto che consultava le Scritture, ed è in significativo contatto con l'ambiente dei giudei ellenisti. Viene preso per la via dal Messia e coinvolge nella situazione tale Natanaele, che lo stronca così: «*Può forse venir qualcosa di buono da Nazaret?*»[^21] Non fa sempre una figura brillante, rispondendo in maniera pedestre alla domanda che precede la moltiplicazione dei pani e dei pesci: «*Dove troveremo sufficiente pane per sfamare tanta moltitudine?*»,[^22] mentre nel chiedere che il Figlio mostri il Padre riceve come risposta che «*Il Padre sia glorificato nel Figlio*».[^23] Afferma quindi la sua credibilità di esorcista e guaritore, contribuendo a far comprendere come la radice di ogni malattia sia una.[^24] Predica in tutta la Terrasanta fino a Gaza, si dirige nelle Scizia, vasta zona persa tra Mar Nero, steppa e Caucaso, e quindi in Frigia, al centro della Turchia. Nel sempre prezioso repertorio agiografico assortito da Jacopo da Varazze si narra che alcuni pagani lo trascinarono in un tempio di Marte, costringendolo ad un sacrificio davanti alla statua della divinità. Con toni *horror* senza tempo, il piedistallo della statua si sgretola e dalla cavità ne esce un drago, che si avventa sul figlio del sacerdote intento a preparare il fuoco per il sacrificio; quindi, con il suo alito venefico, il drago uccide il sacerdote e due tribuni, avvelenando molti dei presenti. Da par suo, Filippo scaccia il drago, resuscita gli uccisi e guarisce coloro che si erano ammalati per le esalazioni.[^25] Forte della fama di taumaturgo e fiero avversario dell'idolatria, e proprio a causa dei suoi inarrestabili successi, viene inchiodato ad un albero a testa in giù per ordine di un proconsole romano nell'80. La tomba a Hierapolis conosce la visita degli antichi scopritori di mete sacre quali Eusebio di Cesarea, nel 1190 vi sfila l'armata dei crociati al comando di Federico Barbarossa, viene infine ufficialmente ritrovata nel 2015. Nel *Vangelo di Matteo* (1964) di Pasolini la sua parte è interpretata dal filosofo Giorgio Agamben. Nel Vangelo a lui attribuito, tra quelli appatenenti alla corrente gnostica scoperti a Nag Haggadi nel 1941, possiamo farci sorprendere da queste parole: «*La verità non è venuta nuda in questo mondo, ma in simboli e immagini. Non la si può afferrare in altro modo.*»[^26]

[^21]: Giovanni 1:43-51.

[^22]: Giovanni 6:1-15.

[^23]: Giovanni 14-14.

[^24]: Atti 8:5-8.

[^25]: Jacopo da Varazze, *Legenda Aurea,* 1298.

[^26]: Vangelo di Filippo (II-III sec. d.C.) §67. In *I Vangeli gnostici*, a cura di L. Moraldi, Adelphi 1984.

I Dioscuri continuano a sorvegliare Roma in due punti. Dalla sommità delle scale del Campidoglio, con due statue ritrovate durante i lavori nel ghetto ebraico e lì poste nel 1584. Nella piazza del Quirinale, nella fontana ove le statue, dopo aver avuto come sedi il Tempio di Ercole e Bacco (presso via del Corso) e le terme di Costantino (adiacenti), sono state collocati nel 1591 da Domenico Fontana per volere da Sisto V Peretti. Questo pontefice risulta particolarmente attento alla politica delle acque, riattualizzata dai tempi antichi proprio della Controriforma che riprende nel proprio rigorismo elementi della filosofia stoica. La ricca presenza delle acque a Roma, insieme ad uno stoicismo "implicito" nell'essere romani, è quanto del suo carattere *santo* rimane, e rimarrà anche di fronte ad una siccità mondiale probabilmente prossima.

Dove vengano sottoposti ad una considerazione *pensante*, santi e dèi trovano posto in ogni cultura e, in forme differenziate e camuffate, anche nella nostra distratta attualità possiamo rintracciarne la spinta in figure più o meno riconoscibili quali *eroiche*, le cui virtù emergono dalle difficoltà e contro i loro stessi tempi. E quindi, la "protezione" dei due Dioscuri e dei due apostoli può venir riscontrata in tutte le vicende dove, senza perdere i segnali del presente, si mantiene desta l'attenzione verso l'orizzonte del possibile, viaggiando su un equilibrio di forze contrapposte capace di proteggere lotte, giochi, viaggi e peripezie.

*Illustrazione: Claudio Comandini, Célébration de Philippe et Jacques à l'église des Saints Apôtres à Rome, 2021.*
