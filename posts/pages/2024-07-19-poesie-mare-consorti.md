---
author: Simone Consorti
date: 2024-07-19
title: Voce del verbo mare
categories:
  - poesia
  - Simone Consorti
---

![](images/aspettando-infinito-mare.jpeg){fig-align="center"}

*"Tanti anni fa scrissi (e poi buttai) una poesia in cui uno sputo faceva esondare il mare. L’infinito traboccava a causa di qualcosa di infinitesimale. Per anni ho fotografato pozzanghere, in attesa che si asciugassero. E intanto, nel riflesso, passava una ragazza in bicicletta o due innamorati. \[...\] Per me l’attesa è la preghiera più discreta. Aspettarsi una cosa senza chiederla è la dimostrazione più estrema di fiducia o di fede che possa esserci. Infatti la fede la intendo come capacità di attendere oltre che di credere." (Simone Consorti)*\
\

## Voce del verbo mare

“Il vero infinito è il passato remoto\
perché per l’eternità\
nessuno potrà toglierci\
ciò che è terminato già”\
disse lui con un tono un po' rude\
“Semmai il passato prossimo\
perché è iniziato ma non si conclude”\
\
Poi riuscirono a litigare\
perfino su come coniugare\
l’infinito del verbo mare\
\

## Ti ho dato appuntamento senza dirtelo

Ti ho dato appuntamento senza dirtelo\
e sono qui in anticipo da tanto\
perché so che non verrai\
ma non so quando\
\

## Ho lasciato accanto al mio un posto vuoto

Ho lasciato accanto al mio un posto vuoto\
e a chi me lo chiede\
dico occupato\
\
Dico sto aspettando\
dico lui verrà tra poco\
non so quando\
\
D’altronde non c’è fila per sedere\
perché nessuno vuole mettersi vicino\
a chi sta aspettando qualcun altro

Ho lasciato un posto vuoto qui accanto\
ma intanto pure il mio si sta svuotando\
\

## Ho cominciato attendendoti

Ho cominciato attendendoti\
nel giorno del nostro primo\
non appuntamento\
\
Da qualche parte si deve iniziare\
a imbalsamare un amore\
\

## Presente soltanto a se stesso

Più lo studio più lo invidio e più lo odio\
perché il mare è sempre uguale\
indifferente ad ogni contrattempo\
anche quando un aquilone abbozza il sole\
o l’uccello che sfidava il cielo\
viene trattato da Icaro\
arso in pochi istanti come un sigaro\
Nessun eccidio dittatura o tradimento\
colpo di stato o di vento\
in lui produrrà un cambiamento\
Sempre avanti e indietro avanti e indietro avanti e indietro\
in pratica un ergastolano\
presente soltanto a se stesso\
\

## Hokusai (La grande onda)

Ho inchiodato il mare al muro\
e ad ogni onda sparo\
\
Ho inchiodato il mare e me lo guardo\
e a ogni onda sparo\
se è in anticipo o in ritardo\
\
Con tutta quella schiuma come neve\
certe onde mi sembrano un monte\
anzi la valanga\
di un intero mondo che un po’ nevichi\
e un po’ pianga\
\

## Politicamente corretti sono questi proiettili

Politicamente corretti son questi proiettili\
che hanno ammazzato un ebreo\
un musulmano un cristiano\
un uomo una donna un bambino e un anziano\
\
Bastano sette proiettili\
per realizzare il migliore\
dei mondi perfetti\
\

## Idolatria

Tutto questo dolore\
per farti tatuare\
la testa di un santo\
a grandezza naturale\
\
Ora la porti in giro\
ad ogni partita\
e al primo gol alzi\
la maglietta\
per farti baciare la schiena\
\
Solo tu non puoi baciarla\
e nemmeno toccarla\
o guardarla\
L’altra faccia della medaglia\
\

## La mia metà ha passato la frontiera

La mia metà ha passato la frontiera\
e dice che mi aspetta\
senza fretta\
\
L’altra mia metà è ancora qua\
vittima di solitudine e di moltitudine\
Basterebbe un passo\
indietro o in avanti\
per essere uno\
uno tra tanti\
\
La mia metà ha passato la frontiera\
in una notte d’inverno\
di un giorno di primavera\
\
L’altra mia metà si è fatta in tre\
per ritrovarsi\
ma ora deve sia seguirsi\
che aspettarsi\
\

## Non t’incontrerò mai

Non t’incontrerò mai\
o non t’incontrerò più\
un giorno\
e in entrambi i casi\
io non sono pronto\
\

## Il mare intanto attende

Attracca una barca\
e un uomo saldamente poggia il piede\
sull’orma che lo segue\
e lo precede\
\
Il mare intanto attende\
la restituzione di tutte le onde

•

*Simone Consorti ha pubblicato dieci libri di narrativa e quattro libri di poesie. Questa silloge è tratta dal libro "Voce del verbo mare" (Arcipelago Itaca, 2022)*

*Fotografia: Simone Consorti, "Aspettando l'infinito mare"*
