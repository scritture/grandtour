---
author: Claudio Comandini
date: 2024-08-10
title: Le molte guerre combattute sul corpo di Imane Khelif
categories:
  - società
  - sessualità
  - sport
  - Islam
  - filosofia
  - Claudio Comandini
---

![](images/Imane_Khelif.jpg){fig-align="center"}

*Il caos come sistema di potere. Le donne e la boxe. Le interessate polemiche della pubblica ottusità. Sessi e generi nella prospettiva islamica. Conflitti di potere sul corpo di una donna. L'Italia al tappeto.*

La deliberata e sistematica produzione di caos sembra oggi essere la prassi più diffusa, tanto nelle guerre quanto nella comunicazione, ormai avvezze a scambiarsi continuamente di posto. L’incertezza è paradossalmente diventata una certezza della quale esiste misura e contabilità, e i conti in definitiva non sono complessi laddove per comprendere l’andazzo generale si può valutare l’interesse prevalente e chi più ci guadagna. Tale tipo di incertezza perlopiù non provoca interrogativi, ma piuttosto arriva a permettere a chiunque di affermare le proprie inappellabili certezze e anzi, maggiori sono le incertezze più impazzano le certezze, e c’è un appello generale, indipendentemente da quanto realmente se ne possa sapere di un qualcosa, a formulare illazioni su illazioni e merda per tutti.

Esemplare è il caso della pugile algerina Imane Khelif, categoria pesi leggeri, partecipante alle olimpiadi 2024, trattata peggio di un punching ball da un'opinione pubblica polarizzata senza scampo o mediazione in progressisti e retrogradi, ambedue distanti dall'avere cognizione della sua effettiva condizione e parimenti interessati a manipolarla a favore delle proprie goffe e meschine credenze. La boxe, per quanto tradizionalmente non è mai esattamente stata un’occupazione per signorine, sembrerebbe rimasta comunque la *noble art*, generalmente svolta da gente quantomeno svelta: i cazzottoni della pubblica ottusità sono ignobili e sembrano rendere sempre più stupidi.

Nella generale incertezza però qualcosa la sappiamo per davvero e, per farla breve, nonostante sembri avere peculiarità nella produzione ormonale e sia di aspetto mascolino, probabilmente affetta dalla femminilissima sindrome dell’ovaio policistico, la giovane donna non esprime una condizione transgender, non ha fatto nessuna transizione e nemmeno ne è lontanamente interessata. Probabilmente, neanche la ritiene possibile e altresì non ha alcun bisogno che qualcuno di una cultura che le è estranea ne difenda qualche diritto. Infatti, per quanto sia stata fatta oggetto a livello personale da una psicosi mediatica da pesi massimi, si sottrae dai contenuti che la hanno investita e dalla loro stessa terminologia in qualità di donna musulmana ed esponente rilevante di un Paese musulmano. E questo, in osservanza della *sharia* e delle indicazioni della scuola giuridica *malikita*, particolarmente adattabile alle contingenze per il ruolo che vi assume l'opinione individuale, ha preso le sue parti senza riserve.

Per l’Islam i sessi sono diversi, distinti e complementari, la sessualità è creazione perpetuata e funzione sacra atta a permetterci di conoscerci a vicenda (*Corano* 4:1; 49:13). Secondo tale prospettiva, laddove sesso e genere indicano rispettivamente l’appartenenza biologica e la tipizzazione culturale, la mancata complementarietà e la mancata generazione vanno a determinare, piuttosto che fluidità, isolamento e chiusura. Laddove concetti come quelli di orientamento e omosessualità non sono pensabili, le questioni di genere sono considerabili in termini che comunque non sono remoti ai pensatori occidentali. Come in Otto Weininger, che mantiene un ordine archetipico e la polarità maschile e femminile ammette gradi intermedi, e in Ivan Illich, per cui il genere completa il sesso per quindi tendere a rapporti di complementarietà.

È anche questione di parametri, e certamente lo sport ne ha di peculiari, laddove il suo principio è quello di superare i limiti. I protocolli CIO hanno soglie di accettabilità tali da convalidare negli atleti di ogni sesso livelli di allenamento che portano inevitabilmente ad alta produzione di testosterone, e inoltre un doping da overdose già è stato prassi. Per quanto riguarda le analisi dell'IBA, che avrebbero riscontrato cromosomi sessuali XY nella pugile in occasione delle competizioni in Turchia del 2022 e in India del 2023, metodi e laboratori non sono stati nemmeno nominati, e hanno inoltre prodotto contro la loro stessa autorità effetti di esclusione soltanto parziali. I parametri, oltre a essere variabili, possono essere in conflitto e di fatto è netto il contrasto che coinvolge da una parte il CIO, che per una visione ultraliberista del diritto non effettua, come ricorda il portavoce Mark Adams, test sul DNA atti a rilevare il sesso dei partecipanti, e dell'altra l’IBA, peraltro attualmente bandito dall'organizzazione delle olimpiadi per problemi di governance e corruzione, che è sponsorizzata da Gazprom ed è controllata da Umar Kremlev, oligarca del Tagikistan vicino a Putin che proprio liberista non è ed è come noto coinvolto con l'occidente in una guerra senza esclusione di colpi. I parametri sono utili per definire la realtà, ed è necessario stabilirli con sempre maggiore accuratezza affinché si salvaguardi il senso della competizione sportiva e il modo adeguato per parteciparvi, ma certamente nessuno di questi parametri, che cambiano anche in ragione di quanto lo sport richieda prestazioni sempre più elevate, può sostituire una realtà che esiste di per sè, con tutte le sue infinite variazioni.

Esiste una realtà che continua a sfuggire anche ora che la pugile algerina, dopo aver sconfitto in successione l'italiana Angela Carini (ritiratasi), l'ungherese Luca Hamori (che l'aveva insultata via social), la thailandese Janjaem Suwannapheng (che l'ha abbracciata insieme a tutto il suo staff) e quindi la cinese Yang Liu (rimasta in balia di un 5-0 netto), ha vinto l’oro in queste controverse olimpiadi 2024. Resta incerto anche il perché la sua collega taiwanese Lin-Yu-Ting, a detta dell'IBA a sua volta caso controverso per quanto nemmeno lei mai ufficialmente appellata quale trans, se ne sia parlato molto meno e con toni decisamente meno violenti, ma è probabile che ciò dipenda dai Paesi coinvolti nelle competizioni sportive e dal loro livello di permeabilità alle polemiche e alle strumentalizzazioni. Questa realtà ha intrecciato conflitti di identità, cultura e civiltà sul corpo di Imane che, per quanto «*donna forte e con poteri speciali*» ha continuato a riconoscersi, senza troppe complicazioni, quale donna per quindi dedicare la sua stessa battaglia alle donne tutte, attraversando accuse e umiliazioni che hanno dato alla sua vittoria «*un sapore speciale*».

Tutto è molto complesso e incerto e il caos non ha risparmiato nessuno, indipendentemente da quanto ognuno della vicenda compressiva ne avesse compreso. Un branco ha inappellabilmente deciso che Imane sia un uomo, e lo ha fatto soltanto per odiare, e continuerà afarlo pure se si gli presentasse davanti nuda con le analisi del DNA stampate sul velo. Un altro branco non trova meglio da fare che accusare la Russia di questa epidemia di stronzate, perché la Russia è cattiva e loro sono buoni. Schieramenti incomunicanti di un *logos* sepolto. Ad ogni modo, se questa epidemia ha un epicentro è l'Italia, e se conosce un "*paziente zero*" questi è Salvini, almeno ufficialmente il primo a cadere su X in un equivoco che sembrerebbe comunque orchestrato altrove proprio per creare quel caos con cui oggi si pretende di controllare il mondo. Ma certamente anche ciò è piuttosto incerto.

Ad ogni modo, per quanto la situazione resti complessa, non ci vuole molto a capirne i significati più stringenti: l'equivoco chiamato occidente è ormai andato alla deriva insieme a tutte le sue tare pregresse e autoimmuni, ed è ormai palesemente incapace di distinguere, li guardi da destra o da sinistra, persino il cazzo dalla fica. Da parte sua, la rozza, pretenziosa e piagnucolosa italietta ha mostrato di sé davvero un brutto spettacolo su ogni ring e su ogni schermo, e non serve dilungarsi troppo ed entrare in dettagli; quanto resta è godersi il suo dissolversi, senza farsi coinvolgere più di tanto. E della certezza della nostra incertezza rispetto al nostro Paese possiamo addirittura andarne fieri tutti, uomini e donne di ogni tipo, senza nemmeno più tanto bisogno di picchiarci. E magari verrà il tempo per cui anche per qualcuno di noi dignità e onore verranno prima di tutto.

*Illustrazione: caricatura di Imane Khelif tratta dal suo profilo Facebook.*
