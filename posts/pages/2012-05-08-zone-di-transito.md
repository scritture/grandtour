---
categories:
  - letteratura
  - poesia
tags:
  - Claudio Comandini
  - Emerico Giachery
date: '2012-05-08'
title: 'Zone di transito'
excerpt: "I testi esemplari qui prescelti [...] possono considerarsi precipitati di un più che decennale, multiforme processo alchemico, risultati di un'intensa ricerca di amore, libertà, conoscenza, esperita in presenza del gioco vitale degli elementi, del mistero del dì e della notte, della parola e del silenzio."
metaDescription: Diario
image:  /images/2016/07/some_candies_publications.jpg
author: Claudio Comandini
layout: PostLayout
---

«I testi esemplari qui prescelti \[...\] possono considerarsi precipitati di un più che decennale, multiforme processo alchemico, risultati di un'intensa ricerca di amore, libertà, conoscenza, esperita in presenza del gioco vitale degli elementi, del mistero del dì e della notte, della parola e del silenzio. Di questo gioco, di questo mistero, rimane traccia, ora come filigrana ora come lievito, nelle strutture poetiche di Claudio Comandini, severe, ma anche a volte aperte al balenare di un'accesa visività. L'approdo poetico rappresenta per Comandini l'autentica meta, il punto di condensazione di un'ampia spirale di appassionate avventure intellettuali attraverso non soltanto le contrade d'Europa, o i suggestivi ipogei dove regnano le Madri e gli archetipi, ma anche attraverso le filosofie d'oriente e occidente, la vecchia e la nuova scienza, la musica direttamente praticata.»

*(Emerico Giachery)*

\

##### IL GIORNO PIU' LUNGO

Vive della sua distruzione - fango senza tregua\
come vortici trasportano la danza

la verità è un errore - assenza di niente\
caduto il cielo con la terra

*(inverno 93 – autunno 95)*

\

[**SINFONIA DI LEI**](https://soundcloud.com/claudio_comandini/tre-poesie)

Lei non è come se fosse cialda,\
una mannequin che gira fra festoni e cellulari\
oppure una strega di wicca rifugiata in pizzeria.\
È solo un passo di velluto\
che solca un sentiero che porta non so dove.

Lei non è soltanto quella compiacente,\
che s'incanta di quando mi prende a delirare\
o inventa tragedie sperando di piacere.\
Non è mai lo stesso orizzonte.\
È un sogno in ascolto, partenza senza ritorno.

Lei non è la verde insidia dell'edera\
che s'abbarbica sull'uretra e sull'aorta\
e mi costringe a trascinare un frigorifero fino al 7° piano del Parnaso.\
Quando ti guarda la riconosci,\
quando si avvicina lei è presente.

*(inverno 95)*

\

[**MARE DEL NORD**](https://soundcloud.com/claudio_comandini/mare-del-nord)

Ansante sordida metallica distesa\
Sponda compatta erompi di spuma\
Carezzata dei gabbiani le strida\
Le teste sotto la sabbia sepolte\
Schiacciata dalle nuvole qui nate Freddo abisso del nord

Sulla superficie olio\
Melma nel profondo\
Veliero abbandonato alla tramontana\
Che porta l'eco di campane fiamminghe\
Nei morti capelli d'un'alga marina Mare del Nord

Nella chiara luce del vuoto accogli\
Carcasse rami spezzati detriti\
A queste bianche e secche piagge tratti\
Dal fiottolo lucente attraversando\
Vasto l'orizzonte che cupo cerchia\
il golfo

*(texel estate 88)*

\

**L'ASSENZA**

Non è la morte a dividerci\
ma questo spazio che non ci accoglie\
nella distanza dove tu sei presente.\
Ogni cosa serba traccia del tuo passaggio\
e solo resto a tessere quello che resta.\
La prossima vita sapremo riconoscerci,\
la prossima volta saprà essere migliore,\
ed intanto ti porto con me come\
una ferita, come un sorriso,\
come un ombra che la luce non cancella.

Per te,\
e per tutti quelli che abbiamo amato\
e perduto.

*(primavera 95)*

\

**REGINA COELI**

E dritta in piedi accanto\
alla tua branda senti, quando,\
senza più stelle né conforto, la notte,\
serrata da quattro ordini di inferriate,\
né sonno né coscienza tracciano in disegni\
sequenze di attimi, grovigli di fili spezzati,\
fra pareti da dove promana un sentore\
di putrefazione.\
\
Come il piccione senza volo\
che t'accompagna per un'ora nell'agonia\
di uno squallido trapezio. Qui orbita e indugia\
nei domini suoi la mezzaluna\
e tutto è fuori. Non c'è ragione per te\
e sei solo uno fra tanti, come sempre, come tutti,\
ad aspettare, senza sapere, qualcosa di più\
di un telegramma, di una morte che non puoi\
morire, e speri che l'inferno ti salvi.

*(autunno 97)*

\

**ANNULLAMENTO GRAVITAZIONALE**

Possiamo soltanto sperare che\
il collasso di una stella stanca\
un immane buco nero, una efficientissima\
macchina del tempo\
inghiotta questo coacervo di\
forze gravitazionali\
interazioni varie e banali\
energie cosmiche e nucleari\
censurando nell'orizzonte degli eventi\
casa nostra e tutti gli altri condomini solari\

E riavvolta la spirale dell'entropia\
si ritorni a quell'altro caos,\
innocente\
all'inizio della grande bugia.

*(estate 94)*

\

**PASSAGGIO**

e giunge sull'ametista di trasparenze insondabili\
la risonanza rapita alle grida\
dell'occhio di fuoco di luce impazzito\
sulle infinite increspature di braccia ridenti\
di là del confine segnato dallo sguardo\
fiero del suicidio vellutato\
l'occhio di fuoco di luce impazzito\
nelle frequenze dell'acquamarina\
oro dipinge e cinabro\
\
fra desiderio e sublimazione\
a sud il cuore transita nell'aria\
e si confonde il cielo con il mare\
il sole declina a morire\
oscillano fra l'abisso e la parvenza gli archi\
del cerchio sul limite sospeso\
e poi un bagliore\
immemori luci e tenebre si conquistano\
e poi più nulla\
un altro mondo inizia, lo stesso,\

*(tharros equinozio d'autunno 88)*\
\
•\
\
*Prima pubblicazione: «La Scrittura» n. 7, autunno-inverno 97/98.* \
*Fotografia: Claudio Comandini, "Some candies publications" – Paros, agosto 1993.*
