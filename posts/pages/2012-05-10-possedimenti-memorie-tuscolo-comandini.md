---
date: 2012-05-10
title: Possedimenti e memorie della perduta città di Tuscolo
categories:
  - storia
  - Frascati
  - Tuscolo
  - Roma
  - Famiglia Colonna
  - Claudio Comandini
author: Claudio Comandini
---

![](images/custode.jpg){fig-align="center" width="648"}

*Tuscolo anima del medioevo romano. Le Goff: la dispersione locale dei poteri. Dispersione del patrimonio archeologico. Distribuzione delle proprietà del feudo tuscolano: la rocca, i castelli, le torri, le coste, la via Latina e le altre. Congiunti e discendenti della potente casa baronale: i Colonna e gli altri. L'Aventino. I Templari al palazzo di Marozia e Alberico. Le chiese e i mitrei. Benedettini e basiliani. Papi e imperatori. Pellegrini e crociati. San Pietro e l'immagine di Gerusalemme.*

## 1. Possedimenti

Ci sono storie che già in tempi lontani sembravano lontane, e figurarsi quindi a noi quanto possono sembrare distanti. Tuttavia, la loro influenza sugli eventi è stata enorme e di queste storie, tra loro intrecciate come radici, tuttora le strade di Roma e le pendici del Tuscolo nascondono le memorie: forse memorie morte, comunque avviluppate e fitte.

Se la Roma medievale è un «*fantasma inafferrabile*» (Mario Sanfilippo), Tuscolo ne è l'anima, tanto viva ai suoi tempi quanto dimenticata oggi: metterne in luce ruoli e vicende può quindi in qualche modo dare voce al *«fantasma»* dal quale peraltro si formano istituzioni e concetti che ancora caratterizzano il nostro stesso mondo. Inoltre la storia dei luoghi, al di là di ogni retorico localismo, può offrire dettagli che nella loro concretezza sono ampiamente chiarificatori dei processi collettivi: soprattutto rispetto alla struttura feudale, «*trionfo della dispersione locale dei poteri*» (Jacques le Goff).

Quello che ci rimane di Tuscolo è pressappoco questo: siti cancellati, resti dispersi, dati carenti e fonti manipolate. Inoltre, ricordiamo di più quanto appartiene all'era classica e imperiale di ciò che riguarda il medioevo a noi più prossimo, e certamente non perché questa sia un'epoca oscura: in realtà, l'oscurità è tutta nostra. E dove l'accanimento distruttivo è stato notevole e anche protratto nel tempo in modo costante, al punto che il saccheggio arriva fino ad oggi, la tutela espressasi nel tempo, nonostante alcuni recenti e decisivi impegni, è stata sostanzialmente insignificante.

Tra questi, un Museo Tuscolano a Frascati, a cui si aggiunge quello dell'Abbazia di San Nilo, nonostante l'eleganza piuttosto irrisori e non in grado di rendere effettiva testimonianza all'antica città; consideriamo inoltre che è assurdo disperdere l'interesse per contendersi un singolo ritrovamento in nome di campanilismo *paesano* o addirittura *circoscrizionale* privo di senso nel medioevo e anche per il nostro futuro, laddove si intenda restituire significato tanto alla storia quanto al nostro agire. Inoltre, gli ormai trentennali scavi archeologici nell'area curati dall'Accademia Spagnola, che pur hanno dato risultati significativi nella valorizzazione dell'area della Basilica e in qualche ritrovamento parziale, risultano tuttavia ancora piuttosto feticisti nel loro operato, nonché espressione di una deterritorializzazione che certamente non può facilitare fruizione e partecipazione rispetto all'area e ai suoi tesori. Tantomeno nei confronti di coloro che, come tanti tuscolani di oggi, hanno vissuto per lungo tempo in intimità con le rovine.

Le questioni sono a dir poco annose e complicate. Per quanto riguarda le fonti storiche, si può tranquillamente affermare che i cronisti dell'epoca, quali Pier Damiani e Rodolfo il Glabro, e prima ancora Liutprando da Cremona, non erano troppo lontani dal *gossip* giornalistico odierno, tanto vincolanti erano gli interessi dai quali dipendevano, quanto esagerati, e spesso grotteschi, i toni da loro usavano per raccontare le storie. Quello che ancora oggi riusciamo a vedere del paesaggio perduto di Tuscolo è quindi strappato alla polvere: non sono tanto i resti a portarci testimonianze, quanto ciò che è andato distrutto.

I *Comites de Tusculana* si chiamano così in quanto il titolo di Conti del Sacro Palazzo Lateranense e appartenente al gruppo delle famiglie baronali romane. La loro stirpe occupa l'antica citta di *Tusculum* da cui quindi prendono il nome in una fase successiva all'incastellamento del X sec. con cui si segna la fortificazione delle alture. L'entità dei possedimenti tuscolani nei secoli XI e XII, periodo nel quale alla loro potenza segue il declino e quindi la definitiva distruzione della città, fornisce indicazioni inequivocabili rispetto alla loro importanza. Questa è rimasta evidente nelle indicazioni toponomastiche e nei ruderi disseminati sul territorio e anche in monumenti ancora esistenti, e può essere trovata cercando un ordine su questioni rispetto alle quali studi di discipline purtroppo non avvezze a parlare tra di loro ancora non hanno formulato soluzioni definitive. Pertanto, ipotesi plausibili possono essere formulate proprio grazie alla valutazione di uno strutturato quadro generale.

Sulla collina al centro della Valle Latina, la rocca e la città dell'antica *Tusculum* sono ben difese dalla cinta muraria. Le ville patrizie imperiali prevalgono con ampio sviluppo sul versante nord-ovest (Frascati), mentre la suburra trova luogo verso sud dove si trova anche l'Abbazia Greca dei monaci Basiliani di San Nilo (Grottaferrata). Più spostata ad ovest e verso Marino, risalgono al X sec. e quindi all'epoca della stirpe di Teofilatto le fortificazioni dette Castel de Paolis, in una delle zone dove potrebbe collocarsi l'antica *Castrimoenium*. Verso est (Rocca Priora), verso l'antica *Corbium* distrutta ai tempi della Repubblica Romana, l'Algido è popolato dalle chiese e dai monasteri di Santa Aurea, San Nicola, San Biagio (proprietà dell'Abbazia di San Nilo), e comprendono anche la chiesa di San Michele Arcangelo e l'antico convento di Sant'Agata fondato da Giovanni di Cappadocia, ma va anche considerato che l'indicazione tradizionale del convento è contestata dagli scavi dell'Accademia Spagnola, che lo collocano sulla collina di Tuscolo, vicino al Foro.

I Conti di Tuscolo possiedono inoltre feudi e castelli nei territori degli attuali comuni di Frascati, Grottaferrata, Monteporzio, Montecompatri, Colonna, Rocca Priora, Rocca di Papa, i quali comuni, insieme ad una parte compresa nel territorio romano, ancora oggi compongono la diocesi tuscolana, già detta di Labico Quintanense. Le propaggini coinvolgono quindi zone che oggi fanno riferimento a diverse diocesi e sulle quali si sono sviluppati i comuni di Marino, Castel Gandolfo, Albano Ariccia, Genzano, Nemi, Lanuvio, Artena, Gallicano, Zagarolo, Palestrina, Lariano, Velletri. Questa città rappresenta un *unicum* in quanto costantemente espressione di un potere municipale, cade in questo periodo sotto il dominio tuscolano, e il suo episcopato viene unito dalla Chiesa a quello non proprio prossimo di Ostia per contrastare il potere dei Conti al tempo dell'antipapa Benedetto X.

Il territorio, costituito dai residui del vulcano laziale, ha una propria naturale continuità geografica, e si muove fra dolci colline e piccoli laghi, e su di esso spicca con i suoi boschi la mole del *mons Albanum* o *Cabuum* (monte Cavo). I prolungamenti che si dirigono verso Roma seguono la via Labicana (grossomodo parallela all'attuale Casilina, importante direttrice delle basiliche cristiane), la via Tuscolana (che anticamente rappresentava una strada minore), la via Latina (parzialmente l'attuale Anagnina, strada decisiva nei traffici verso il sud), la via Appia antica (la via sacra dei Romani). Le strade erano segnate da numerose torri, alcune perdute e alcune in rovina, di cui alcune ancora visibili per quanto in forme diverse da quelle del periodo qui in oggetto.

Nell'espressione del loro potere, i Conti di Tuscolo controllano gran parte della campagna romana sud-orientale ove sviluppano il loro sistema difensivo e di controllo assecondano la configurazione del territorio, innervandosi quindi anche a Roma ove hanno importanti proprietà e spiccate zone di influenza. Tali zone sono rintracciabili anche in quanto si è trasmesso a noi come *usi civici*, diritti premodermi di carattere collettivo a base fideiussoria, piuttosto diffusi in tutta la fascia che separa Frascati da Roma. Tale quadro permette di attribuire ai Conti di Tuscolo tracce non sempre evidenti in una vasta area che per lungo tempo è stata prevalentemente agricola e dotata di configurazioni molto diverse da quelle attuali.

La via Labicana è anche la direttrice più esposta agli attacchi militari, e infatti è teatro di scontri decisivi. Al tempo delle Guerre Latine, vi si svolge la Battaglia del Lago Regillo (496 a.C. circa), nella quale si contrappongono l'esercito repubblicano e quello che sostiene il re fuggiasco Tarquinio il Superbo, di cui un alleato decisivo è il dittatore di Tuscolo Ottavio Mamilio, sposo della figlia del re Anicia. Nell'alto Medioevo, nello stesso periodo degli scontri tra i Comuni del Nord Italia e l'imperatore tedesco Federico Barbarossa, le truppe di questi aiutano i Tuscolani a sconfiggere le armate del Comune di Roma nella Battaglia di Prataporci (1167). A Roma la Labicana andava verso l'entroterra a partere da quello che oggi conosciamo come Arco di Gallieno (presso Piazza Vittorio), dove leggenda vuole siano state appese le teste dei cittadini tuscolani dopo la distruzione dell'antica città.

Lo sviluppo delle fortificazioni, all'interno di uno sviluppo urbanistico e amministrativo piuttosto recente rispetto all'epoca di nostro interesse, è complesso e non sempre di facile riconoscimento, ma delle ipotesi è comunque necessario svilupparle. Al III Miglio della Labicana è stata certo possedimento dei Conti la vasta proprietà imperiale *Ad Dos Luaros*, sede della diocesi tuscolana dopo il trasferimento da quella originaria di Labico-Quintanense, che era invece locata al VII miglio della Labicana, presso Torrenova. *Ad Dos Lauros* è dove Elena madre di Costantino imperatore ha avuto residenza e il mausoleo detto Torre delle Pignatte, da cui il nome del quartiere di Tor Pignattara. Lo sviluppo dell'aereoporto di Centocelle, del 1926 e il primo in Italia, ha determinato l'occultamento di numerosi impianti della proprietà, detta per le dimensioni proprio *Centum Cellae*.

Costituiva quindi un'altra probabile struttura difensiva tuscolana la Torre propriamente detta di Centocelle (già Torre di San Giovanni, sulla via Palmiro Togliatti), mentre Torrenova apparteneva con diverso nome ai rivali Crescenzi, per passare quindi dei Cenci e quindi agli Aldobrandini. Presso Colle Carcariola, dopo lo snodo verso Tuscolo, Due Torri, Caminetti e Torre Maura restano nella zona di influenza tuscolana. Dove oggi è Torre Gaia, che prende il nome da una costruzione del 1932, c'è anche una tomba romana a torre che, come altre omologhe, offriva appigli per le fortificazioni; tale zona comprendeva anche Grotte Celoni. Non esisteva ancora Torre Jacova, dei Colonna, presso Colonna, sede dell'antica Labico.

La via Tuscolana rappresenta all'epoca una strada secondaria, e infatti le fortificazioni, se facilmente individuabili, appartengono soltanto in parte allo sviluppo viario, ma vengono rubricate al suo riguardo in quanto individuabili su questo a partire dal Raccordo Anulare. Da parte sua, Tor Vergata è particolarmente incerta come individuazione e attribuzione, e non sembra offire alcun elemento. A metà strada tra Frascati e Roma, dopo il bivio che congiunge la via Tuscolana alla via Latina, i Conti potrebbero aver disposto del sito di Tor di Mezzavia, sorta sui ruderi di una villa imperiale, che alla fine del XII sec. appartiene agli Annibaldi, congiunti dei Tuscolani. È giunta a noi in una costruzione del sec. XIII, quindi dopo la distruzione di Tuscolo e la successiva spartizione del suo patrimonio; similmente, nel quartiere oggi chiamato di Terranova, ma ben visibile dal km 13.500 della Tuscolana, la Torre dei SS. Quattro, confusa tra le case della speculazione edilizia e provvista di merlature ghibelline, appartenuta all'omonimo monastero e quindi agli Orsini, nemici storici di Tuscolani e Colonna. Quindi, su un diverticolo che riporta sulla via Latina rappresenta un sicuro partrimonio tuscolano il monastero fortificato detto di Hierusalem, dal quale deriva il toponimo De Salè, mausoleo di di Lucullo oggi conosciuto come Torrione Micara, nominato in una bolla del XI sec. emanata dal pontefice Benedetto VIII dei Conti di Tuscolo.

Sulla via Latina, visibile lungo la linea ferroviaria Frascati-Roma, il Torraccio della Marrana o dell'Acqua Sotterra, ricordato in una bolla del 1122 di papa Callisto II dei conti di Borgogna per l'adduzione attraverso una condotta dell'acquedotto Claudio dell'Aqua Crabra o Mariana, che sorge presso Grottaferrata, verso gli Orti di San Giovanni; tali acque costituivano un fiume oggi scomparso a confine tra Tuscolo e Roma, il cui controllo fu decisivo nella loro competizione per il controllo della Campagna. Non lontano dalle catacombe *Ad Decimum*, è stato un importante dominio tuscolano la stazione di cambio costituita dal castello di Borghetto, detto anche Castel Savelli, attraverso il quale passava la strada e dove oggi si biforca l'Anagnina, che assicurava anche il controllo sulla valle Marciana. A tale altezza la via Latina raggiunge la via Appia attraverso la Mola Cavona, mentre a Roma è la valle della Caffarella a congiungerle; sull'Appia sono fortificate la villa dei Quintili e la tomba di Cecilia Metella, e l’intera area di questo tratto nel XI sec. è proprietà dei Conti di Tuscolo.

A Roma, dove in quel periodo i Conti si definiscono Consoli e Senatori e già da tempo la loro stirpe controlla l'istituzione del papato, le milizie fiscali e navali e le cariche cittadine, sono attestate, seppur non tutte nello stesso periodo, diverse proprietà, i cui passaggi possono farci comprendere reti, relazioni e geneaologie del gruppo parentale. Infatti, il palazzo di via Lata, oggi conosciuto come di piazza SS. Apostoli, era già stato casa di famiglia degli Anici, la *gens* che discende da Ottavio Mamilio e Anicia, ed è luogo di origine dell'*augusta senatrix* Teodora, moglie di Teofilatto; in seguito, per lungo tempo sarà residenza principale dei Colonna, discendenti tuscolani attraverso un nipote di Benedetto IX, apice di tutte le controversie. Nella zona del porto fluviale da cui proviene Teofilatto, sorge l'Aventino, sul quale c'è il palazzo oggi conosciuto come Santa Maria del Priorato; precedentemente attribuito a San Giovanni, era stato dimora di Marozia e quindi di Alberico, rispettivamente figlia e nipote di Teofilatto. Alberico, che supporta la riforma cluniacense dei monasteri, lo dona ai Benedettini; in seguito, passerà ai Templari.

Sono di pertinenza dei Conti zone quali il circo di Massenzio e la tomba di Romolo, nel periodo di Gregorio hanno la carica di vescovi di Porto (Fiumicino) e in quella di Teofilatto posseggono pure Silva Candida (via Aurelia). Sono inoltre particolarmente legati a chiese quali Santa Maria di Via Lata, San Giovanni a Porta Latina, Sant'Eustachio presso il Pantheon: nella prima, all'epoca di Teofilatto vi erano celebrati lui, la moglie e il pontefice Sergio III loro conglunto, la seconda ebbe ruolo nel complicato periodo di Benedetto IX e in particolare nella successione sua e del suo rivale Silvestro II verso Clemente VI, la terza si evidenza quando, con Rainone e la fuoriuscita da Tuscolo, i Conti si fanno chiamare Cavalieri di Sant'Eustachio.

È inoltre ipotizzabile da parte dei Conti di Tuscolo un utilizzo della Torre dei Conti, originariamente alta 60 metri e dimezzata da un terremoto del 1348. La Torre, eretta presso il Foro Romano su una delle esedre del *Templum Pacis* edificato nel 75 d.C. dopo la conquista di Gerusalemme e nella zona dell'antico *Templum Telluris*, viene costruita nel 858 da Pietro dei Conti di Anagni, per venir quindi consolidata nel 867 dal pontefice Niccolo I; se questi è un probabile esponente dalla *gens* Anicia dalla quale derivano la stirpe di Teofilatto e quindi i Tuscolani, il primo appartiene ad uno dei molti rami in cui si suddivide la famiglia Conti nei territori della Campagna romana più a sud, la cui parentela con i Conti di Tuscolo, pur se incerta, plausibile. È invece loro discendente diretto papa Innocenzo III, che fortificata la Torre nel 1023; Innocenzo, deciso esponente della teocrazia papale, nasce nel 1161 come Lotario dei Conti di Segni a Gavignano, nel 1153 feudo di Giordano dei Conti di Tuscolo. Quando qui ci interessa è notare come anche un monumento a loro solo marginalmente associabile possa far comprendere la vastità del loro potere.

La potente casa baronale ha nel periodo del suo acme la proprietà di zone costiere quali Torre Astura, Nettuno, e Terracina che procede sulla via Latina. Tra i monti Lepini e la palude Pontina, l'una al mezzo e l'altra alla fine delle loro vicende, possiede Ninfa e Norma. La sua influenza si estende a zone della Tuscia come Galeria sulla via Clodia, Mazzano nella valle del Treja, Celleno sotto Viterbo, presso il lago di Bolsena, e Vico presso il lago omonimo, successivamente distrutta dal papato. Nella Sabina è sua alleata la filoimperiale abbazia di Farfa. Al sud ha rapporti di parentela con il duca di origine longobarda Gaumario di Salerno.

Congiunti e discendenti più diretti dei Conti tuscolani sono quindi i Conti di Segni e le loro diramazioni, i Conti di Galeria, i Prefetti di Vico, i Monticelli da Tivoli, i Colonna, gli Annibaldi e i Frangipane, e i loro intrecci dinastici coinvolgono discendenti dei carolingi dove papa Giovanni XIIl è figlio di Alberico II e di Alda, figlia di Ugo di Provenza, quindi la casa di Franconia in quanto il conte Tolomeo II sposa Berta figlia naturale dell'imperatore Enrico V. Sono decisive le relazioni politiche con gli Ottoni, dati gli stretti e controversi rapporti tra il pontefice Giovanni XII e Ottone I, e quelli tra Gregorio I e Ottone III, cruciali nella *renovatio imperii*. Negli anni intorno al 1000 i Conti hanno anche amministrato, in seguito sostituiti dai loro rivali Crescenzi che dal canto loro controllano Palestrina e castelli circostanti, nonché il ducato autonomo dell'ampio territorio di Tivoli, che spoliata di beni a favore dei Benedettini di Subiaco diventa filoimperiale per difendersi contro Roma.

Le vicende di Tivoli rappresentano un parallelo piuttosto interessante a quelle di Tuscolo, e costituiscono un altro elemento di decodifica della storia nascosta di Roma, che riguarda non tanto i monumenti del centro storico e la straordinaria capacità di assimilazione e di ospitalità che l'Urbe testimonia nel carattere composito dell'epoca dei Re e dell'Impero, quanto la spietata pretesa di dominazione e la rigida impostazione militare e fiscale, a cui si collega la sistematica distruzione delle città ribelli, già dal Gregorovius messa in evidenza come azione tipica sia della fase dell'antica Repubblica romana che del Comune medioevale. E infatti, della Tuscolo un tempo potente, oggi non ne resta più traccia.

## 2. Memorie

Se le storie di Tuscolo appartengono a pietre distrutte, spesso i documenti le riportano in modo frammentario e incerto. A Roma, alcune di queste storie sembrano incontrarsi, in tempi e modi diversi, in un palazzo ancora visibile sull'Aventino e tuttora celebre seppure per altre attrattive, appartenuto a illustri proprietari che quasi nessuno ricorda, nell'antichità noto per essere luogo di sepoltura di Remo, fratello del fondatore della città.

Molte vicende sembrano concentrarsi nel 1138 quando, successivamente alla morte di Anacleto II Pierleoni, antipapa di origine ebraica, Innocenzo II Papareschi prende definitivo possesso di Roma, e assegna quella che all'epoca è perlopiù conosciuta come *Sancta Maria de Aventino* all'Ordine dei Cavalieri del Tempio di Gerusalemme. I Templari, uno dei più controversi ordini della Cristianità, avevano ricevuto la Regola nel 1128 al Concilio di Troyes da San Bernardo di Chiaravalle, potente alleato del papa. Il palazzo turrito, che con tutti i rimaneggiamenti subiti è ancora oggi visibile guardando al colle dai pressi del ponte Sublicio e di Porta Portese, figura tra i primi insediamenti Templari in Italia, ma già aveva una sua storia, essendo appartenuto nei secoli immediatamente precedenti ad alcuni dei principali antesignani dei Conti di Tuscolo, il cui esponente Tolomeo I in un periodo immediatamente precedente aveva contratto matrimonio con la nipote di Anacleto II.

Ripercorriamo qui la storia già vista nella panoramica attraverso le date e un'osservazione specifica dell'Aventino. Agli inizi del 900 il palazzo sul colle è residenza di Marozia, figlia di Teofilatto, il quale dal 901 figura tra i maggiorenti romani non patrizi nominati dall'esponente carolingio Ludovico III di Provenza. L'origine di Teofilatto è incerta, il nome suggerisce che sia bizantina o ravennate, e la presenza bizantina nella zona compresa tra Aventino e Circo Massimo è attestata già da tempi precedenti. A palazzo SS. Apostoli presso la via Lata (attuale via del Corso) Teofilatto esercita la carica di *Iudex Dativus* e *Vestararius*, specie d'intendente di finanza, a capo anche delle milizie cittadine. La moglie, la nobile Teodora, *Vetusta Senatrix*, viene fatta appartenere alla *gens Anicia*, secondo alcuni tardi apologeti addirittura alla *gens Julia*. E anche se le genalogie sono strumenti di potere e di propaganda, questo non vuole dire che la gente dell'epoca non ci credeva e non le prendeva sul serio. Soprattutto, la partecipazione di Teofilatto alla spedizione contro i Saraceni insediatisi a Garigliano nel 915 insieme al longobardo Alberico insediatosi quale signore di Spoleto, e al pontefice Giovanni X già arcivescovo di Ravenna, gli consolida una vasta rete di alleanze e ne raffroza il potere.

Marozia diviene successivamente moglie dei tre uomini politici più influenti del tempo: Alberico di Spoleto, Guido di Toscana, Ugo di Provenza, questi ultimi due figli dell'altrettanto discussa Berta di Lotaringia. Inoltre, fu in rapporti piuttosto stretti con diversi papi, il che ci porta a considerare Liutprando e altre malevole fonti dell'epoca: sembra infatti fosse stata amante di Sergio III e madre di Giovanni XI, tra loro padre e figlio; come già sua madre Teodora, si vocifera fosse stata amante di Giovanni X. Quanto è certo è che e probabilmente l'autentica regina d'Italia di tutta l'età di mezzo, ed è forse la donna che nella storia incarna maggiormente l'espressione del potere di Roma.

Successivamente, l'edificio sull'Aventino diventa residenza di Alberico II il Grande figlio di Marozia, dal quale lei viene spodestata mentre è prossima alle nozze con il re d'Italia Guido di Provenza, aspirante imperatore, per venir quindi imprigionata dentro Castel Sant'Angelo. Alberico, che attraverso il padre Alberico di Spoleto rivendica anche ascendenze franco-longobardo, è per ventidue anni signore laico della città, il riconosciuto *Princeps Atque Omnium Romanorum.* Alberico nel 939 trasforma il palazzo in monastero cluniacense e lo dona all'abate Oddone, il secondo priore dell'ordine benedettino riformista di Cluny; la chiesa interna viene dedicata al mistico greco San Basilio. Bisanzio non è indifferente al potere di questa stirpe: una figlia di Marozia era richesta come sposa per un figlio di Romano I Lecapeno, una principessa bizantina era stata offerta ad Alberico. Poi non se ne fa nulla, ma questo è indice che la Roma d'Oriente non era indifferente alla nuova affermazione di Roma come sovranità autonoma.

Figlio di Alberico è Ottaviano, il pontefice Giovanni XII, che incorpora i poteri religiosi e civili della città e che incoronando Ottone I di Sassonia rinnova l'istituzione imperiale. Qualcosa va storto dove il papa prima incorona l'imperatore e poi gli trama contro cercando contatti con Berengario del Friuli, e quindi l'imperatore fa di tutto per delegittimarlo e spodestarlo, alimentando una diffamazione che, come si testimoniano anche queste escursioni, non è affatto insolita nei confronti dei Tuscolani. Ad ogni modo, l'impero romano-germanico va a rappresentare una compagine più solida di quello carolingio, con tutto ciò che ne consegue.

Sull'Aventino vi sono luoghi cruciali per il cattolicesimo e la romanità: cerchiamo di focalizzarne caratteristiche e riferimenti nell'epoca medievale, senza troppo considerarne le aggiunte successive. La chiesa di San Bonifacio (oggi Sant'Alessio), coinvolta nel monastero cluniacense, è ceduta nel 977 da papa Benedetto VII, appartenente ai Conti di Tuscolo e fedele alleato dell'imperatore Ottone II, al monaco orientale Sergio, metropolita di Damasco, monaco basiliano fuggito dalle incursioni saracene. Invece, a Santa Prisca troviamo un fonte dove si vuole che l'apostolo Pietro impartisse il battesimo, tuttora usato nelle funzioni; al di sotto della chiesa, un ben conservato Mitreo mantiene l'affresco della *souvetaurilla*, sacrificio simultaneo di un ariete, un toro e un cinghiale.

Una chiesa antica come un tempio pagano è invece Santa Sabina, fondata nel 422 utilizzando le 24 colonne marmoree corinzie del tempio di Giunone Regina; nel IX sec. le sue decorazioni furono arricchite di finestre in selenite (sostitutivo del vetro). Nell'area è compreso anche il perimetro del santuario di Diana, fatto erigere dal re etrusco di Roma Servio Tullio, che condusse qui il culto, traslandolo dalla zona del lago di Nemi. Ancora precedentemente, come accennato, il monte era conosciuto per aver accolto la tomba di Remo, il fratello ribelle del fondatore dell'Urbe: sembra quindi che il colle abbia la vocazione a nascondere una memoria essenziale quanto problematica.

Nel medioevo l'Aventino, questa parte di Roma ancora oggi quasi nascosta, dopo essere stato sede della casa di Alberico il Grande, diventa luogo di monasteri cluniacensi e basiliani. Successivamente, vi trovano residenza due imperatori del Sacro Romano Impero della Nazione Germanica, più o meno altisonanti ma sostanzialmente effimeri: Ottone III di Sassonia, figlio di Ottone II e di una principessa bizantina che, insediatosi nel 996, viene cacciato nel 1002 dal suo luogotenente Gregorio I di Tuscolo, e Lotario II di Supplinburgo, insediatosi nel 1133 grazie a Innocenzo II Papareschi e San Bernardo di Chiaravalle, protettori dei Templari, quindi morto nel 1137 per essere soppiantato dagli Hohenstaufen, la casata di Federico Barbarossa.

Nella zona conosciuta come Piccolo Aventino, il monastero Cella Nuova (San Saba), frequentato da monaci greci dai tempi di una (non certa) donazione di Gregorio Magno dell'800, viene concesso da Lucio II Caccianemici ai cluniacesi nel 1144; lo stesso anno, mentre i sovrani cattolici cacciano via gli Ebrei Sefarditi dai regni di Castiglia e Aragona, i Turchi Selgiuchidi riconquistano ai Crociati la città mesopotamica di Edessa (Şanlıurfa, Turchia), dove si conserva il volto di Cristo conosciuto come *Mandylion*.

Laddove guerre e religioni oppongono i popoli e segnano le migrazioni, luoghi come i monasteri sull'Aventino permettono l'incontro di diverse generazioni di benedettini latini e basiliani greci, favorendo una confluenza di culture che porterà al pellegrinaggio di San Nilo da Rossano verso Roma e al suo approdo a Tuscolo, e quindi alla fondazione dell'Abbazia poi detta di Grottaferrata (*Crypta Ferrata*) su terreni, forse appartenenti alla Villa di Cicerone, donati da Gregorio I di Tuscolo. Gregorio, già luogotenente e capitano di marina dell'imperatore, è il primo effettivo esponente della casata dei Conti di Tuscolo a farsi conoscere con l'integrità del proprio nome. Forse è nipote di Giovanni XII, in quanto figlio di *Deodatus*, probabile figlio naturale del papa, che compare nelle genealogie in posizione intermedia tra i due. Ed è questo il periodo in cui la stirpe di Teofliatto occupa l'antica di Tuscolo e ne assume il nome.

Nel 1138, l'antipapa Vittore IV Monticelli, vicino a Anacleto II, all'aristocrazia romana e agli interessi tedeschi, viene definitivamente esautorato. Si insedia Innocenzo II e l'Aventino va a costituire la sede ideale per i Templari, che ufficialmente si propongono di proteggere i pellegrini diretti verso la Terra Santa. Qui però non parleremo dei Templari, della figura di Ugo di Payns e della circostanze oscure della loro fondazione a Gerusalemme nel 1119 circa, né di quelle altrettanto misteriose del loro scioglimento decretato da Filippo il Bello a Parigi nel 1332 e dello strano destino di Jacques de Molay, l'ultimo maestro templare che a detta dei Massoni potrebbe essere l'uomo della Sindone. Non ci occuperemo né degli ambigui simboli dei due uomini su un solo cavallo o della cintura fallica, e delle accuse di sodomia loro inflitte, né delle loro immense ricchezze patrimoniali e finanziare e degli elevati tassi d'interesse praticati. Non faremo riferimento né all'idolo Bafometto, raffigurato con una testa caprina e nel cui nome si può rintracciare la storpiatura di quella del profeta musulmano Maometto, né tratteremo di una mistica erotica capace di far ascendere ogni impulso che taluni gli attribuiscono.

Non parleremo delle vicende del Graal, già definito *«oggetto mistico e mistica della storia»*, conosciuto come la coppa che raccolse il sangue di Cristo crocefisso, di cui si dice sia stato ricavato da uno smeraldo caduto dalla fronte di Lucifero, eppure di probabile origine celtica. Non ci interesseremo né dei loro rituali demistificatori delle convenzioni cristiane e dello sputo verso la croce che elevava ad una fede maggiore, né della messa in discussione della divinità di Cristo, né tantomeno di un presunta discendenza sua e della Maddalena, né di eventuali parentele con i re fannulloni Merovingi. Non ci occuperemo né degli scavi da loro compiuti per cercare l'Arca dell'Alleanza o quanto restava del Tempio di Salomone sotto la Cupola della Roccia a Gerusalemme, dove è il Monte Morìa, per gli ebrei luogo dove fu risparmiato il sacrificio a Isacco figlio di Abramo, dove per i musulmani costui è Ismaele e il luogo dell'accaduto è presso La Mecca. Tutto questo qui non ci interessa: stiamo parlando semplicemente di un edificio e dei suoi diversi proprietari, di questioni di pietre, concrete e materiali, non di storie quasi nascoste sulle quali si è poi esercitato un ricamo di secoli.

Dopo lo scioglimento dei Templari, la chiesa di Santa Maria che già fu il palazzo di Alberico viene assegnato ai Cavalieri di Rodi, e nel 1522 diviene proprietà dei Cavalieri di Malta; una sua sala viene utilizzata anche per le giureconsulte cittadine fino al sec. XV. Quanto resta dell'insieme originale, che oggi si distingue per la sistemazione architettonica realizzata nel 1756 da Giovan Battista Piranesi, un'enciclopedia in simboli del mondo templare, elaborata da un aderente alla Massoneria dallo spiccato gusto neo-classico, è un sempre sorprendente buco della serratura dal quale si riesce a vedere in fondo ad una fila di abeti la cupola di San Pietro: che, nell'epoca delle vicende tuscolane, non era la sede papale, ma la chiesa dove venivano incoronati gli imperatori. Per i Templari rappresentava l'immagine di Gerusalemme, e l'intero Aventino era visto come una nave pronta a salpare. Noi invece, perlopiù, vediamo cose diverse.

**Bibliografia: in preparazione.**

*Prima pubblicazione: «Controluce» n. 4 a. XIV, aprile 2005; «Controluce» n. 3 a. XV, marzo 2006 e «Lazio ieri e oggi» n. 501, a. XLII n. 1, agosto 2006. ultima revisione dicembre 2025.*

*Fotografia: Fabio De Simoni, Custode (lungo il tracciato della ferrovia Roma-Frascati, 2005).*
