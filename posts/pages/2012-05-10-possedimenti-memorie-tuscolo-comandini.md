---
date: 2012-05-10
title: Possedimenti, influenza e memorie della perduta città di Tuscolo
categories:
  - storia
  - urbanistica
  - antropologia
  - Frascati
  - Tuscolo
  - Roma
  - Famiglia Colonna
  - Claudio Comandini
author: Claudio Comandini
---

![](images/custode.jpg){fig-align="center" width="648"}

*Tuscolo anima del medioevo romano. Le Goff: la dispersione locale dei poteri. Dispersione del patrimonio archeologico. Distribuzione delle proprietà del feudo tuscolano: la rocca, i castelli, le torri, le coste, la via Latina e le altre. Congiunti e discendenti della potente casa baronale: i Colonna e gli altri. L'Aventino. I Templari al palazzo di Marozia e Alberico. Le chiese e i mitrei. Benedettini e basiliani. Papi e imperatori. Pellegrini e crociati. San Pietro e l'immagine di Gerusalemme.*

## 1. I possedimenti

Ci sono storie che già in tempi lontani sembravano remote, e figurarsi a noi quanto possono sembrare distanti. Eppure, la loro influenza sugli eventi è stata enorme. Di queste storie, intrecciate come radici, le pendici del Tuscolo le strade di Roma tuttora nascondono le memorie: forse memorie spente, ma comunque avviluppate e fitte.

Se la Roma medievale è un «*fantasma inafferrabile*» (Mario Sanfilippo), Tuscolo ne rappresenta l'anima, tanto viva e potente ai suoi tempi quanto dimenticata oggi. Metterne in luce ruoli e vicende significa fornire voce a quel fantasma da cui hanno preso forma istituzioni e concetti che ancora caratterizzano il nostro stesso mondo. Inoltre la storia dei luoghi, al di là di ogni retorico localismo, offre dettagli concreti che chiariscono dinamiche collettive altrimenti sfuggenti, soprattutto quelle legate alla struttura feudale, «*trionfo della dispersione locale dei poteri*» (Jacques le Goff).

Quello che ci rimane di Tuscolo è pressappoco questo: siti cancellati, resti dispersi, dati carenti e fonti spesso manipolate. Ricordiamo più facilmente quanto appartiene all'era classica e imperiale di ciò che riguarda il medioevo a noi cronologicamente più prossimo, e non perché questa sia un'epoca oscura: in realtà, l'oscurità è tutta nostra. E dove la distruzione è stata sistematica e anche protratto nei secoli, al punto che il saccheggio arriva fino ad oggi, la tutela espressasi nel tempo, salvo alcuni recenti e importanti interventi, è stata a lungo marginale.

Tra gli strumenti oggi disponibili figurano il Museo Tuscolano di Frascati e quello dell’Abbazia di San Nilo a Grottaferrata. Pur eleganti, restano insufficienti a rendere testimonianza dell’antica città. Conservare e celebrare non basta: relegare la storia a un mero esercizio commemorativo significa soffocarla in funzione degli equilibri del presente. È poi assurdo disperdere il già labile interesse collettivo venga disperso in rivalità locali, talvolta meschine, intorno a un singolo ritrovamento, rivendicato come trofeo campanilistico. Nulla di più distante dal mondo antico e medievale, il quale, anche quando più particolarista, conserva un respiro universale, e ciò è inutile per il nostro futuro. Quantomeno se si intende restituire significato tanto alla storia quanto al nostro agire.

Gli scavi sistematici compiuti in oltre trent'anni dall'Accademia Spagnola, che hanno dato risultati significativi, valorizzando l'area della Basilica Forense, delle Terme, del Santuario extraurbano, del Sacello di Mercurio e favorendo notevoli ritrovamenti. Tuttavia, risultano purtroppo settoriali e rischiano di alimentare un attitudine *feticista,*, e una certa "deterritorializzazione" dell'intervento rischia di non favorire fruizione e partecipazione dell'area e dei suoi tesori. Né nei confronti di coloro che, come tanti tuscolani di oggi, hanno vissuto a lungo in *intimità* con le rovine, e non sempre ha sempre messo in relazione adeguata i dati archeologici con la dimensione internazionale delle vicende storiche del sito.

Le questioni sono complesse e stratificate. Cronisti medievali, quali Pier Damiani e Rodolfo il Glabro, e prima ancora Liutprando da Cremona, non erano troppo lontani dal *gossip* odierno, tanto vincolanti erano gli interessi dai quali dipendevano, quanto esagerati, e spesso grotteschi, i toni da loro usati nei loro racconti. Molto di quanto riusciamo a vedere del paesaggio perduto di Tuscolo è quindi strappato alla polvere: non sono tanto i resti a portarci testimonianze, quanto proprio ciò che è andato *distrutto*. Ed è pur vero che la stessa Tuscolo ha progressivamente dimenticato la propria importanza. Cercarne le consistenza, ritrovarne il mondo perduto, significa guardare oltre ciò che appare *immediato*.

I *Comites de Tusculana* prendono nome dal titolo di Conti del Sacro Palazzo Lateranense, che li colloca tra le famiglie baronali romane più influenti. La loro stirpe occupa l'antica citta di *Tusculum*, secondo la leggenda fondata da Telegono figlio dell'eroe greco Ulisse e della maga Circe, come narrano i cicli troiani di Cinetone di Sparta ed Eugammone di Cireneda, e ne assume il nome in seguito all’incastellamento che nel X secolo porta alla fortificazione delle alture. L’estensione dei loro possedimenti nei secoli XI e XII, fase di massimo potere seguita dal declino e dalla distruzione della città, testimonia in modo eloquente l’importanza della dinastia.

Il peso storico di tali vicende, evidente nelle tracce toponomastiche, nei ruderi disseminati sul territorio e nei monumenti ancora esistenti, sollecita interrogativi rispetto ai quali discipline purtroppo non avvezze a parlare tra di loro spesso faticano ad affrontare in modo integrato. Eppure, nessuno studio può venir trascurato: parlano i libri e parlano come le pietre. E proprio l’incrocio di più prospettive e più piani di lettura, coordinato all’interno di un quadro generale strutturato, permette di formulare percorsi interpretativi che in qualche modo possano restituire, attraverso la narrazione, l'*esperienza* della storia.

Tuscolo, a circa 650 metri di altitudine, rimandare ad una radice che indica "incenso" e quindi "luogo sacro" (Varrone, Benveniste). Al centro della Valle Latina, sulla rocca si ergeva l'Acropoli, caratterizzata dal palazzo dei Conti costruito sul tempio dei Dioscuri, antichi protettori della città, e dalla chiesa della SS. Trinità. Più in basso si sviluppava la Tuscolo romana, con Teatro, Foro e Terme. Le chiese del Salvatore e di San Tommaso, tipiche dell’età medievale, a causa della distruzione, degli incendi, dell'aspersione di sale ricordata dalle fonti, e delle successive sottrazioni, non sono più riconoscibili. Entrambe le aree erano difese dalle rispettive cinte murarie. In posizione extraurbana, sono ancora visibili le rovine di un santuario, originariamente dedicato a Giove o a Ercole, e un grande Teatro in *lapis tusculanum*. La Strada dei Sepolcri in pietroni di basolato discende ancora verso quel che resta della via Latina; sul versante opposto, presso le pendici, si trovano i ruderi di un'ulteriore cinta muraria.

Le ville patrizie repubblicane e imperiali di Lucullo e quella di Passieno Crispo poi ereditata da Nerone, e in seguito l'area più favorevole al commercio, si sviluppano sul quadrante Ovest (Frascati), area dall'VIII secolo nota con il nome *Frascata*. Verso Nord (Grottaferrata) si sviluppò la suburra, e più tardi l'Abbazia Greca dei monaci Basiliani di San Nilo, fondata su terreni donati da Gregorio I dei Conti di Tuscolo nell'XI sec., forse appartenuti alla Villa di Cicerone, da questo periodo caratterizzati con il nome di *Crypta Ferrata*. Più spostati a Sud (verso Marino) e presso uno dei siti attribuiti all'antica *Castrimoenium*, le fortificazioni dette Castel de Paolis, che risalgono al X sec., forse contempranee del ponteficato di Giovanni X e dell'affermazione del gruppo parentale poi detto tuscolano.

A Nord-Est, in una zona dal X sec. detta *Mons Porculi*, c'è l'oratorio dedicato al monaco siriano Antonino di Apamea, introdotto secondo la leggenda popolare da monaci greci migrati nel VI sec., documentato dal 1068; sull'altura sovrastante, si sviluppa Monte Porzio, il cui nome deriva dalla tradizionale attribuzione di una villa a Catone esistente nei pressi. A Sud-Est (Rocca Priora), presso l'antica *Corbium* distrutta ai tempi della Repubblica romana, l'*Algidum* o Artemisio ospitava chiese e monasteri quali Santa Aurea, San Nicola, San Michele Arcangelo, San Biagio (dipendente da Abbazia di San Nilo), e Sant'Agata, fondata da Giovanni di Cappadocia, fornendo ulteriore testimonianza di una persistenza presenza del Cristianesimo greco; gli scavi dell’Accademia Spagnola ipotizzano tuttavia che Sant’Agata sorgesse originariamente presso il Foro di Tuscolo. Sul versante orientale (Monte Compatri), nei pressi di *Labicum vetus*, distrutta a sua volta in età repubblicana, sembrerebbero prevalere condizioni di maggiore ruralità.

I Conti possedevano feudi e castelli soprattutto nei territori degli attuali comuni di Frascati, Grottaferrata, Monte Porzio, Monte Compatri, Rocca Priora, Colonna, Rocca di Papa, i quali comuni, insieme a parte del territorio romano, costituiscono ancora oggi la diocesi *suburbicaria* di Frascati, anticamente detta di Labico Quintanense. Le propaggini del loro potere coinvolgono in modi e periodi differenti aree appartenenti ad altre diocesi e su cui sorgeranno i comuni di Marino, Castel Gandolfo, Albano, Ariccia, Genzano, Nemi, Lanuvio, Artena, Gallicano, Zagarolo, Palestrina, Subiaco, Lariano, Velletri.

Velletri, caso unico nella Campagna romana per la sua autonomo municipale, entra anch’essa nell’orbita tuscolana nel X secolo. Il suo episcopato viene unito a quello di Ostia, geograficamente lontano, nel tentativo della Chiesa di contenere l'influenza dei Conti quando essi cercano, senza successo, di imporre come pontefice Benedetto X Mincio, già vescovo della città, per reagire al tracollo seguito al pontificato di Benedetto IX dei Conti di Tuscolo.

Nel pieno della loro potenza, i Conti controllavano gran parte della campagna romana sud-orientale, organizzando un sistema difensivo che seguiva le caratteristiche del territorio. Tale sistema si innerva anche a Roma, per quanto non tutte nello stesso periodo, possedevano zone d’influenza e importanti proprietà. Tali zone sono rintracciabili anche in quanto si è trasmesso come *usi civici*, diritti premoderni di carattere collettivo a base fideiussoria piuttosto diffusi in tutta la fascia che separa Frascati da Roma, che in una certa misura espressero nei loro esempi più datati la spartizione del patrimonio di Tuscolo effettuata dai poteri ecclesiastici e municipali. Il principale riferimento è però inevitabilente costituito dalla strade. Il principale elemento strutturante del loro controllo rimaneva comunque la rete viaria.

Un quadro capace di associare questioni materiali e aspetti dinastici, orizzonte internazionale e impatto territoriale può quindi permettere di riconoscere tracce non sempre evidenti in un'area per lungo tempo prevalentemente agricola, con configurazioni molto diverse da quelle attuali, eppure continuativamente centrale nelle dinamiche storiche.

La crucialità di Tuscolo emerge anche dalla sua fine: la città non viene distrutta per conflitti locali, ma a causa del riassetto dei poteri nel tardo XII secolo. L’impero si riorganizza con l’unione dinastica tra Hohenstaufen e Normanni attraverso Enrico VI e Costanza d’Altavilla, acquisendo nuova e ingente composizione territoriale; il papato, dopo un ventennio di esilio, rientra a Roma con Celestino III Orsini, acerrimo rivale dei Tuscolani, acerrimo rivale dei Tuscolani; il Comune di Roma, di recente istituzione, mira a consolidare la propria egemonia controllando la moneta e gli assi viari del territorio. Tuscolo diviene così un nodo strategico da eliminare.

Il territorio del Lazio meridionale più prossimo a Roma, ha una propria naturale continuità geografica. Modellato dai resti del vulcano laziale, si muove tra dolci colline e piccoli laghi, e su di esso spicca con i suoi boschi la mole del *mons Albanum* o *Cabuum*, oggi monte Cavo. Qui le tribù del Lazio celebravano le *Feriae Latina*, qui si rifugiarono sovrani transfughi quali Tarquinio il Superbo e Benedetto IX.

Presso il monte si colloca il sito di Alba Longa, identificato alternativamente nei pressi dei centri moderni che circondano il Lago Albano (Marino, Rocca di Papa, Castel Gandolfo, Albano). Secondo leggende poi formalizzate dagli autori classici, fu fondata da Ascanio, figlio del profugo troiano Enea, da cui ha origine la stirpe da cui discendono Romolo e Remo, abbandonati sulle sponde del Tevere per ordine del re usurpatore Amulio e quindi cresciuti in quella che soltanto in seguito sarà chiamata Roma.

Nei pressi del monte c'è il sito di Alba Longa, alternatamente identificato presso tutti i paesi che circondano il Lago Albano (Marino, Rocca di Papa, Castel Gandolfo, Albano) che, secondo leggende formalizzate e legittimate storicamente in epoca classica, viene fondata da Ascanio figlio del transfuga troiano Enea. È il luogo di origine della stirpe da cui discendono Romolo e Remo, abbandonati sulle sponde del Tevere per ordine del re usurpatore Amulio e quindi cresciuti in quella che soltanto in seguito sarà chiamata Roma.

Monte Cavo spezza il territorio nelle due parti che corrispondono alle due fasi di espansione dei Conti: prima di Benedetto IX nella parte verso la zona tuscolana, successivamente nella parte verso il versante costiero. Lo sviluppo si intreccia agli altalenanti rapporti con gli imperatori tedeschi, che ambivano a ricevere incoronazione e parimenti esigono influenza, e con la tensione ideale che si intrattiene con Bisanzio, l'altra parte dell'eredità di Roma.

## 2. L'influenza

I prolungamenti che da Tuscolo si dirigono verso la città di Roma seguono la *via Labicana* (grossomodo parallela all'attuale Casilina, importante direttrice delle basiliche cristiane), la *via Tuscolana* (che non appartiene alle strade consolari mantendo per lungo tempo carattere secondario), la *via Latina* (parzialmente l'attuale Anagnina, strada decisiva nei traffici verso il sud), la *via Appia antica* (*Regina Viarum* e via sacra dei Romani, poi variata in vari punti). Le strade erano segnate da numerose torri, che in una mappa di Eufrosino della Volpaia degli inizi del XVI sec., comunque tarda rispetto al periodo di nostro interesse, sono enumerate in circa 200.

Molte torri sono andate perdute, altre sono in rovina, alcune sono ancora visibili per quanto in forme differenti. Quelle che sorgono con certezza in un periodo successivo, oppure risultano estranee all'influenza tuscolana, sono omesse dalla considerazione a meno che non possano trovare utilità per effettuare alcune precisazioni. Riconoscere lo sviluppo delle fortificazioni, di difesa militare, di semplice avvistamento o anche a carattere commerciale e di dazio, all'interno di un sviluppo urbanistico e amministrativo come il nostro, molto lontano dall'epoca medievale, può risultare piuttosto complesso e certamente irto di insidie. Tuttavia, delle ipotesi sono comunque necessarie, e bisogna sempre ricordare come per tre secoli i Conti di Tuscolo siano stati il gruppo di potere più rilevante a Roma.

La via Labicana è anche la direttrice che maggiormente espone Tuscolo agli attacchi militari, e infatti è scenario di scontri decisivi. Sul suo versante, al tempo delle Guerre Latine, nel 496 a.C. circa, vi si svolge la Battaglia del Lago Regillo, dalla localizzazione incerta, nella quale si contrappongono l'esercito repubblicano e quello che sostiene il re fuggiasco Tarquinio il Superbo, di cui un alleato decisivo è il dittatore di Tuscolo Ottavio Mamilio, sposo di Anicia figlia del re. Sempre sulla sua direttrice, durante il Medioevo, nello stesso periodo delle lotte tra i Comuni del Nord Italia e l'imperatore tedesco Federico Barbarossa, nel 1167 le truppe di questi guidate da Cristiano di Magonza e Rainaldo di Dassel aiutano i Tuscolani di Raino e fratelli a sconfiggere le armate del Comune di Roma nella battagli che Sicardo riporta quale *apud Montem Portium,* chiamata perlopiù Battaglia di Prataporci. A Roma la Labicana procedeva verso l'entroterra a partire da Porta Esquilina, oggi chiamata Arco di Gallieno (presso Piazza Vittorio), da cui dipartiva anche la Prenestina, sotto il cui arco la tradizione popolare vuole siano state appese le teste dei cittadini tuscolani dopo la distruzione dell'antica città nel 1191.

Al III Miglio della Labicana non può essere stata estranea agli interessi dei Conti la vasta proprietà imperiale *Ad Dos Luaros*, peraltro sede della diocesi tuscolana dopo il trasferimento da quella originaria di Labico-Quintanense, locata invece al VII miglio della Labicana presso Torrenova. *Ad Dos Lauros* è dove Elena madre di Costantino imperatore ha avuto residenza ricevendo poi il mausoleo detto Torre delle Pignatte, da cui il nome del quartiere di Tor Pignattara. Lo sviluppo dell'aereoporto di Centocelle, il primo in Italia nel 1926, ha determinato l'occultamento di numerosi impianti della villa, chiamata per le dimensioni proprio *Centum Cellae*. È quindi attribuibile ai Conti la Torre propriamente detta di Centocelle, già Torre di San Giovanni in quanto appartenuta all'omonima basilica, visibile al IV miglio (sulla via Palmiro Togliatti) e databile alla fine del sec. XII. Alla basilica di San Giovanni e allo stesso periodo appartiene pure la struttura fortificata di Tor Tre Teste sulla via Prenestina; sull'area prenestina inizialmente prevalgono i Crescenzi, rivali dei Conti, poi prevalgono i Conti e quindi i loro successori Colonna.

Al VII miglio della Labicana, la torre che oggi chiamiamo Torrenova apparteneva con diverso nome ai Crescenzi; in un altro contesto storico, apparterà ai Cenci e quindi agli Aldobrandini. Siamo nella zona di influenza tuscolana anche a Colle Carcariola, presso lo snodo che porta a Tuscolo oggi conosciuto come via di Vermicino; nei pressi, a Torre Maura, è stata creduta erroneamente torre una tomba laterizia del II sec. d.C. con cella funeraria inferiore ora interrata, mentre è suscettibile di rientrare almeno inizialmente nelle fortificazioni tuscolane una delle rovine delle Due Torri (Giardinetti-Tor Bella Monaca) risalenti al XII-XIII sec., così come lo è il rudere a base romana del casale fortificato di Caminetti (Torrenova). Circa all'VIII miglio della Labicana, dove oggi è Torre Gaia che prende il nome da una costruzione del 1932, viene chiamata Torraccio una tomba romana a torre incorporata nel casale di Grotte Celoni riconducibile alle funzioni di fortificazione; nei pressi, un diverticolo passa per Pantano Secco per arrivare via Cocciano a Frascati. Nell'epoca precedende la distruzione di Tuscolo non esisteva ancora Torre Jacova, costruita dai discendenti tuscolani Colonna che prendono il nome dall'omonima città. Al XV miglio la strada passava al di sotto di *Labicum vetus* (presso Monte Compatri), distrutta dai Romani al tempo della Repubblica, per dirigersi verso Capua.

La via Tuscolana rappresenta per lungo tempo una strada minore, e infatti le fortificazioni appartengono soltanto in parte a tale sviluppo viario, ma vengono rubricate al suo riguardo in quanto individuabili sul suo asse a partire dal Raccordo Anulare (e collocate in chilometri data l'assenza di indicazioni in miglia). Da parte sua, la scomparsa Tor Vergata risulta particolarmente incerta come attribuzione, per quanto nemmeno si possa escludere abbia avuto rilevanza vista la prossimità alla zona di più stretta pertinenza. A metà strada tra la città di Frascati e le mura Aureliane di Roma, dopo il bivio che congiunge la via Tuscolana alla via Latina, trova crucialità per collocazione strategica e necessità di impiego negli accessi a Tuscolo la Tor di Mezzavia, sorta sui ruderi di una villa imperiale, che alla fine del XII sec. appartiene agli Annibaldi, congiunti dei Tuscolani. Tale torre è comunque giunta a noi in una costruzione del sec. XIII, quindi dopo la distruzione di Tuscolo e la successiva spartizione del suo patrimonio; lo stesso si può dire della Torre dei SS. Quattro, nel quartiere oggi chiamato di Terranova, ma visibile dal km 13.500 della Tuscolana, confusa tra le case della speculazione edilizia e provvista di merlature ghibelline, appartenuta all'omonimo monastero e quindi agli Orsini, nemici storici di Tuscolani e Colonna.

Quindi, circa al km 20 della via Tuscolana, su un diverticolo che approssimandosi a Frascati riporta sulla via Latina, rappresenta sicuro patrimonio tuscolano il monastero fortificato detto di *Hierusalem*, dal quale deriva il toponimo De Salè, sede del mausoleo di Lucullo e oggi conosciuto come Torrione Micara, concesso all’abate Pietro di Montecassino da una bolla emanata nel 1017 dal pontefice Benedetto VIII dei Conti di Tuscolo. Dopo Capocroce, la strada rimane sotto Frascati congiungendosi con la via Maremmana, poi rinominata Gregoriana, che prosegue per Monte Porzio e quanto è al di là; il diverticolo che si arrampica lambendo l'antica Frascati procede attraverso quella che è oggi conosciuta come Salita dei Cappuccini e da lì penetra a Tuscolo.

La via Latina prende corso dalla porta omonima. Nei pressi c'è la chiesa di San Giovanni evangelista, che nella vicina cappella di San Giovanni in Oleo subisce il martirio. La chiesa nel sec. V viene eretta da papa Gelasio sopra un tempio dedicato alla dea Diana, e nei sec. X-XII è particolarmente legata ai Tuscolani. La via Latina costeggia la valle della Caffarella, corridoio naturale verso la limitrofa via Appia. Circa al V miglio, visibile lungo la linea ferroviaria Roma-Frascati presso Ciampino, c'è il Torraccio della Marrana o dell'Acqua Sotterra, ricordato in una bolla del 1122 di papa Callisto II dei Conti di Borgogna per l'adduzione dell'acqua Crabra o Mariana verso gli Orti di San Giovanni attraverso una condotta dell'acquedotto Claudio; tale acqua scorreva parallelamente alla via Latina costituendo un confine tra Tuscolo e Roma con un fiume oggi scomparso, il cui controllo fu decisivo nella competizione per il dominio sulla Campagna. Sgorgava nella valle Marciana che è sovrastata, dove oggi si biforca l'Anagnina, dal Castello di Borghetto, anticamente attraversato dalla strada, importante dominio tuscolano passato ai Savelli dopo la distruzione di Tuscolo, non lontano dalle catacombe *Ad Decimum.* A tale altezza, in diverticolo raggiunge l'Appia attraverso la Mola Cavona. Circa all'VIII miglio, un altro diverticolo passa per quella che conosciamo come via del Fico per quindi arrampicarsi al XII miglio attraverso la Via dei Sepolcri verso Tuscolo.

La via Appia antica muove da Porta Capena (ruderi presso Porta San Sebastiano). Probabile pertinenza tuscolana sono l'area del circo di Massenzio e della tomba di Romolo, a confine con la via Ardeatina. L'Appia attraversa strutture fortificate facilmente riconoscibili situate presso il Mausoleo di Priscilla, la Tomba di Cecilia Metella, la Villa dei Quintili, Casal Rotondo, Torre Selce, e *Castrum Bovillae* (Frattocchie) dove la Mola Cavona riporta sulla via Latina e dalla parte opposta imbocca la Nettunense; tali strutture fortificate sono comprese nel tratto tra il II e il XI miglio la cui intera area è nel XI sec. proprietà dei Conti di Tuscolo. La strada percorre quindi la Campagna laziale meridionale, attraversa i i monti Lepini e la palude Pontina, dove i Conti possiedono Ninfa e Norma, l'una al mezzo e l'altra alla fine delle loro vicende. La via inizialmente arriva, come la Casilina e la Latina, a Capua; successivamente al III sec. d.C., l'Appia trova presecuzione fino a Brindisi, porto per la Grecia.

Per quanto riguarda gli interessi costieri, un documento di donazione dell’anno 983 permette di stabilire rapporti dei Conti con il *castrum* di Porto (Fiumicino). Nel 999, Gregorio I ha ruolo di *consul et dux* e di *praefectus navalis*, ed è tradizione erudita pur se oscura che suo figlio Teofilatto II riceva nel 1001 quale titolo onorifico quello di vescovo di Porto, per poi venir nominato nel 1012 pontefice come Benedetto VIII. Nel 1016 il papa guida un'alleanza con le repubbliche marinare di Pisa e Genova e altri contro i Saraceni insediati in Sardegna, le cui incursioni avevano distrutto Luni sul Magra. Consolidato il ruolo marittimo della Chiesa e dei Tuscolani e posto le basi per alleanze nazionali che preannuciano le Crociate, il papa nel 1018 emette una bolla che legittima la proprietà di Porto da parte della Chiesa, rispondendo agli interessi di quanto è chiamato *papato di famiglia* del quale comunque ha sancito la decisività. In seguito, tra l'acme e il declino della loro inflenza, i Tuscolani assumono proprietà di zone costiere quali Torre Astura sulla via Pontina, Nettuno allo sfocio della Nettunense, Terracina sulla via Appia.

L'influenza dei Conti si estende anche a nord di Roma, dove una tradizione erudita riferisce che già ai tempi di Teofilatto e Sergio III abbiano proprietà a *Silva Candida,* presso la via Boccea e non distante dallo svincolo per la Clodia e la Cassia, e quindi parte del sistema della Tuscia. In una fase successiva, sviluppano interessi in zone della Tuscia quali Galeria sulla via Clodia, Mazzano sulla valle del Treja, Celleno sulla valle del Tevere, e presso il lago di Bolsena in centri quali Vico (distrutta dal papato nel 1186 per effetto della politica tuscolana), Bolsena, Capodimonte, Montefiascone e Borgo San Flaviano (questi due ottenuti dopo l'abbandono di Tuscolo). Nella Sabina sono alleati con la filoimperiale Abbazia di Farfa.

Nell'epoca di Benedetto IX, i Tuscolani intrattengono rapporti di parentela con il duca di origine longobarda Guamario IV di Salerno che ribadiscono una lunga alleanza; Guamario conferisce al suo Ducato la massima estensione territoriale per venir poi esautorato dall'imperatore Enrico III di Franconia, deciso avversario del papa tuscolano. Sempre in tali circostanze, sono alleati di Bonifacio di Toscana, lui stesso di origine longobarda, il cui dominio comprendeva anche zone oggi in Emilia, Lombardia e Veneto; è padre di Matilde di Canossa, che sarà fedelissima del pontefice riformista Gregorio VII di Soana. Il potere tuscolano assume quindi spiccata rilevanza anche sul territorio peninsulare, e tuttavia quelli che possiamo chiamare i poteri forti dell'epoca cominciano a seguire altre direttive.

A Roma, dove i Conti controllano per lungo tempo l'istituzione papale, le milizie anche fiscali e navali e le cariche civili, sono attestate, seppur non tutte nello stesso periodo, diverse proprietà, i cui passaggi possono farne comprendere reti, relazioni e geneaologie. Infatti, il palazzo di via Lata, oggi nella piazza SS. Apostoli, a cui sono legate le origini dell'*augusta senatrix* Teodora, moglie del potente *vestararius e iudex civilis* Teofilatto, era stato casa di famiglia degli Anici, la *gens* che discende da Ottavio Mamilio e Anicia. In seguito, il palazzo sarà residenza principale dei Colonna, discendenti tuscolani attraverso Pietro *de Columna*, nipote di Benedetto IX il *tre volte papa* apice di tutte le controversie.

Invece, nella zona del porto fluviale di Ripa Grande sottostante l'Aventino da cui proviene Teofilatto, si eleva l'Aventino, sul quale c'è il palazzo oggi conosciuto come Santa Maria del Priorato e precedentemente consacrato a San Giovanni, che è dimora di Marozia e quindi di Alberico, rispettivamente figlia e nipote di Teofilatto. Marozia è la donna di potere più influente dell'età ferrea, Alberico è il *princeps* romano dal maggior prestigio. Il palazzo viene donato ai Benedettini e in seguito passerà ai Templari.

Il fantasma della Roma medievale prende quindi corpo nell'anima tuscolana. E oltre a quanto già riportato, è ipotizzabile da parte dei Conti di Tuscolo un utilizzo della Torre dei Conti, originariamente alta 60 metri e dimezzata da un terremoto del 1348. La Torre viene eretta presso il Foro Romano su una delle esedre del *Templum Pacis* edificato nel 75 d.C. dopo la conquista di Gerusalemme, nella zona sulla quale insisteva parte del *Templum Telluris* costruito in seguito all'unificazione romana della penisola, ora del tutto scomparso.

Una prima costruzione della torre è effettutata nel 858 da Pietro dei Conti di Anagni, e viene quindi consolidata nel 867 dal pontefice Niccolo I; se questi è un probabile esponente dalla *gens* Anicia dalla quale derivano la stirpe di Teofilatto e quindi i Tuscolani, il primo appartiene ad uno dei molti rami in cui si suddivide la famiglia Conti nei territori della Campagna romana più a sud, che intrattengono con i Conti di Tuscolo parentela tramite ceppo patrizio comune.

Papa Innocenzo III, deciso esponente della teocrazia papale, nasce nel 1161 come Lotario dei Conti di Segni a Gavignano, nel 1153 feudo di Giordano dei Conti di Tuscolo, ed è lui che nel 1238, su un progetto che Vasari ci informa redatto da Marchionne d'Arezzo responsabile anche della Torre delle Milizie, termina la fortificazione della Torre dotandola dell'aspetto che, pur con le menomazioni successivamente subite, ha ancora oggi. Quando qui ci interessa è notare come anche un singolo monumento marginalmente associabile ai Conti di Tuscolo possa far comprendere la vastità del loro potere.

Potere che è destinato a sgretolarsi proprio mentre la città sulla collina procede verso la sua distruzione e il loro ruolo viene progressivamente assunto da elementi dell'aristocrazia maggiormente inclini alla mediazione con gli emergenti poteri borghesi e mercantili.

Al riguardo, nel 1090 alcune importanti spartizioni patrimoniali coinvolgono due figlie di Agapito dei Conti di Tuscolo, che vanno in sposa una ad Oddone Frangipane, che riceve in dote Marino, Rocca di Papa, Monte Compatri, mentre l'altra diventa moglie di Annibale Annibaldi, portando Rocca Priora, Monte Porzio e Molara.

Da parte loro i Colonna, discendenti diretti dei tuscolani, ricevono la loro parte di patrimonio in maniera diretta esprimendo abbastanza presto ambivalenti rapporti con l'istituzione papale. Tra 1101 e 1108 Pietro I, che possiede Colonna, Monteporzio, Rocca Priora, Gallicano, Zagarolo, Palestrina e Cave, è in conflitto con papa Pasquale II Raineri di Bleda per il possesso di Zagarolo, Palestrina e Cave. Invece, nel 1152, Oddone e Carsidonio vendono al pontefice Eugenio III Paganelli metà dei beni di Tuscolo, Monte Porzio e Monte Fortino (Artena). Prestigio e risse dei Colonna saranno destinate ad approfondirsi nei secoli successivi.

I gruppi parentali più prossimi ai Conti tuscolani sono quindi i Colonna. Inoltre, i Conti di Tuscolo appartengono allo stesso ceppo dei Conti di Segni e delle loro diramazioni. Intrattengono poi alleanze matrimoniale con i Conti di Galeria, i Pierleoni, gli Annibaldi, i Frangipane, mentre più sfumate appaiono le relazioni con i Monticelli di Tivoli e i Prefetti di Vico. I Crescenzi, che si dividono in numerose ramificazioni, discendono anch'essi da Teofilatto per via della figlia Teodora I; tra loro le famiglie si contendono lungamente il potere su Roma e sul territorio prenestino e tiburtino, si disputano le cariche papali e quindi tanto i ruoli fiduciari quanto le ostilità da intrattenere con le potenze imperiali.

I loro intrecci dinastici più rilevanti coinvolgono discendenti carolingi, dove papa Giovanni XII è figlio di Alberico II e di Alda figlia di Ugo di Provenza figlio a sua volta di Berta di Lotaringia, nonché la casa di Franconia in quanto il conte Tolomeo II sposa in seconde nozze, dopo la morte di Tropea nipote di Anacleto II, Berta figlia naturale dell'imperatore Enrico V. Sono decisive le relazioni politiche con gli Ottoni, dati gli stretti e controversi rapporti tra il pontefice Giovanni XII e Ottone I e quelli tra il Gregorio I e Ottone III, cruciali nella *renovatio imperii*.

Negli anni intorno al 1000 i Conti amministrano anche Palestrina e zone circostanti, che in seguito trovano sviluppo con i Colonna. Hanno quindi ruolo nel ducato autonomo dell'ampio territorio di Tivoli, le cui vicende trovano particolari sviluppi. Infatti, è un contenzioso fiscale della città di Tivoli contro l'imperatore a far scaturire la cacciata di Ottone III da Roma, guidata dal suo uomo di fiducia Gregorio I di Tuscolo. In seguito, Tivoli si schiera con il Barbarossa per difendersi dall'egemonia di Roma, che la costringe a limitazioni patrimoniali a favore del monastero di Subiaco, e l'imperatore le concede uno stemma provvisto di aquila simile a quello tuscolano. Alla distruzione di Tuscolo, un contingente di Tivoli partecipa all'assedio sotto la minaccia che papato, impero e comune romano le avrebbero fatto subire la stessa fine; sulla rocca tuscolana ormai condannata viene sottratta un'icona di Cristo Salvatore che può essere identificata con quella ancora custodita nella cattedrale tiburtina di San Lorenzo.

Le vicende di Tivoli rappresentano un parallelo piuttosto interessante a quelle di Tuscolo, e costituiscono un ulteriore elemento di decodifica della storia nascosta di Roma, che riguarda non tanto i monumenti del centro storico e la straordinaria capacità di assimilazione e di ospitalità che l'Urbe testimonia nel carattere composito dell'epoca dei Re e dell'Impero, quanto la pretesa di dominazione e l'impostazione militare e fiscale, a cui si collega la sistematica distruzione delle città ribelli, già da Gregorovius messa in evidenza come azione tipica tanto della fase della Repubblica romana quanto del papato e del comune medievali. E infatti, della Tuscolo un tempo potente, oggi non ne resta più traccia.

## 3. Le memorie

Se le storie di Tuscolo appartengono a pietre distrutte, spesso i documenti le riportano in modo frammentario e incerto. Le questioni sono piuttosto intrecciate: intrecciarle ulteriormente può aiutare quindi a comprenderle, facendo come se in una città si percorressero di continuo le strade di riferimento sempre in diverse direzioni, variando passi e prospettive. Tale città è certamente difficile da cogliere, anche perché scomparsa da tempo.

A Roma, alcune di queste storie sembrano incontrarsi, in tempi e modi diversi, in un palazzo turrito che, pur se rimaneggiato, è ancora visibile guardando all'Aventino dai pressi del ponte Sublicio e di Porta Portese, conosciuto oggi come Santa Maria del priorato, sempre celebre seppure per altre attrattive rispetto a quelle che stiamo considerando. Appartenuto a illustri proprietari che quasi nessuno ricorda, è posto su di un colle che, per quanto in una zona per lungo tempo liminare e appartata, è al centro della nascita stessa di Roma.

Il colle può aver preso nome dal re Aventino Silvio di Alba Longa, discendente di Enea e antenato di Romolo e Remo, ma più probabilmente deriva da *Adventus*, in riferimento ad una delle sfide su chi debba essere il fondatore della nuova città. Sull'Aventino Romolo avvista sei avvoltoi, in seguito Romolo sul Palatino dodici, disputano se sia più determinante la priorità o il numero; al prevalere di Romolo, Remo oltraggia i confini stabiliti dal fratello per Roma. Che quindi lo uccide, per seppellirlo nel luogo in cui avrebbe voluto fondare Remoria, sul colle che guarda al fiume dove vennero abbandonati ancora in fasce.

L'Aventino, questa parte di Roma ancora oggi quasi nascosta, sembra abbia vocazione a celare in sé una memoria essenziale quanto problematica, e vi si trovano luoghi cruciali per la romanità e il cattolicesimo e per la polarità di forze che vi si compongono. Dove Tuscolo è fondata nella data mitica del VII sec. a.C. da un figlio del greco Ulisse, Roma trova origine storica nel 753 a.C. ad opera dei discendenti del troiano Enea. La polarità, evidente nei gemelli Romolo e Remo, è al nucleo della stessa Roma, e peraltro sono gemelli anche i Dioscuri, Castore e Polluce figli di Giove, divinità protettrici di Tuscolo che al tempo delle Guerre Latine passano dalla parte di Roma. Nei Dioscuri la contrapposizione sembra risolversi in equilibrio, la polarità di forze continua ad animare immaginario, storia e territorio.

Sull'Aventino è compreso anche il perimetro del santuario di Diana fatto erigere dal re etrusco di Roma Servio Tullio, che ne conduce qui il culto traslandolo dalle sponde del lago di Nemi, dove alla dea della caccia era dedicato un importante centro religioso che continua ad essere operativo e a convivere con i culti cristiani fino al tempo dell'Editto di Tessalonica del 380. Da parte sua la chiesa di Santa Sabina, fondata nel 422 utilizzando le 24 colonne marmoree corinzie del tempio di Giunone Regina, le cui decorazioni nel IX sec. sono arricchite di finestre in selenite, è antica come lo è un tempio pagano.

A Santa Prisca troviamo un fonte, tuttora usato nelle funzioni, dove si vuole che l'apostolo Pietro impartisse il battesimo. Al di sotto della chiesa, un ben conservato Mitreo mantiene l'affresco della *souvetaurilla*, sacrificio simultaneo di un ariete, un toro e un cinghiale, praticato a Roma quale rito di purificazione collettiva a base agraria di cui si parla anche nell'*Odissea*. L'affresco non pertiene quindi il mitraismo, religione iranica diffusasi con caratteristiche originali nell'impero prima dell'affermazione del Cristianesimo, nel quale la *tauroctomia*, uccisione del toro, rappresenta un rito cosmogonico che porta la luce a prevalere sulle forze oscure.

Altre contrapposizioni e altri equilibri che compongono Roma possono essere rinvenuti, sempre sull'Aventino, anche ad un altro estremo della storia che stiamo osservando. Le vicende sembrano concentrarsi nel 1138. Dopo la morte di Anacleto II Pierleoni, antipapa di origine ebraica piuttosto influente, cerca conferma al soglio pontificio Vittore IV Monticelli, vicino a Anacleto, all'aristocrazia romana e agli interessi tedeschi, che però viene esautorato. È così confermato nel pieno delle sue funzioni Innocenzo II Papareschi, che assegna Santa Maria del Priorato, all'epoca perlopiù conosciuta come *Sancta Maria de Aventino*, all'Ordine dei Cavalieri del Tempio di Gerusalemme. I Templari, uno dei più controversi ordini della Cristianità, avevano ricevuto la Regola nel 1128 al Concilio di Troyes da Bernardo di Chiaravalle, alleato del papa, e sull'Aventino ricevono uno dei loro primi insediamenti in Italia.

Il palazzo conferito ai Templari era appartenuto nei secoli precedenti ad alcuni esponenti della stirpe che poi verrà detta dei Conti di Tuscolo. Agli inizi del 900 è infatti residenza di Marozia, figlia di Teofilatto, il quale dal 901 figura tra i maggiorenti romani non patrizi nominati dall'esponente carolingio Ludovico III di Provenza, che nel 905 viene accecato dal suo rivale Berengario del Friuli, rendendo così piuttosto fragile il suo potere. L'origine di Teofilatto è incerta, il nome suggerisce possa essere bizantina o ravennate, e la presenza greca nella zona compresa tra Aventino e Circo Massimo è attestata già da tempi precedenti. A palazzo SS. Apostoli, presso la via Lata (ora via del Corso) Teofilatto esercita cariche che lo portano ad essere intendente di finanza e a capo delle milizie cittadine. Originaria di via Lata è la moglie, la nobile Teodora, appartente alla *gens Anicia*, secondo alcuni tardi apologeti legati ai Conti di Tuscolo addirittura alla *gens Julia*.

Pur ammettendo che le genalogie siano strumenti di potere e di propaganda, ciò non significa che la gente dell'epoca non ci credeva e non le prendeva sul serio, e allo stesso tempo il simbolico vale qualcosa laddove sappia essere effettuale. E la partecipazione di Teofilatto alla spedizione del 915 contro i Saraceni del Garigliano, che nelle loro incursioni erano già arrivati a minacciare anche Roma, guidata dal pontefice Giovanni X già arcivescovo di Ravenna e alla quale partecipano tra gli altri il longobardo Alberico insediatosi come signore di Spoleto, Berengario del Friuli e Guamario II di Salerno, trova valore dove assicura sicurezza al territorio, permettendo all'influente Teofillatto di consolidare la già vasta rete di alleanze.

Marozia diviene in sequenza sposa dei tre sovrani più influenti del tempo: Alberico di Spoleto, Guido di Toscana, Ugo di Provenza, questi ultimi due figli dell'altrettanto discussa discendente carolingia illegittima Berta di Lotaringia. Inoltre, intrattiene rapporti piuttosto stretti con diversi papi, il che ci porta a considerare Liutprando e le altre malevole fonti dell'epoca quando dipingono un quadro a cui è stato coerentemente fornito il nome di *pornocrazia*: sembra infatti Marozia fosse stata amante di Sergio III e madre di Giovanni XI, che sarebbero quindi tra loro padre e figlio, con il non trascurabile dettaglio che il primo fosse anche parente di lei; inoltre, come già sua madre Teodora, si vocifera sia stata amante di Giovanni X.

I tempi sono effettivamente cruenti, spietate e spregiudicate le sue trame. Tuttavia va pur considerato come tali voci siano perlopiù conformi all'interesse degli imperatori tedeschi di portare discredito ad un potere romano da cui dipende la loro incoronazione e che dimostra troppo spesso eccessiva autonomia. Marozia non può non esserne bersaglio, essendo probabilmente l'autentica regina d'Italia di tutta l'età di mezzo e forse la donna che nella storia incarna maggiormente l'espressione del potere di Roma.

Successivamente, il palazzo diventa residenza di Alberico II il Grande. È figlio di Marozia, dal quale viene spodestata mentre è prossima alle nozze con il re d'Italia Guido di Provenza, aspirante imperatore, per venir quindi imprigionata dentro Castel Sant'Angelo, in quel periodo a sua volta pertinenza della casata. Alberico, che attraverso il padre Alberico di Spoleto rivendica ascendenze franco-longobardo, è per ventidue anni signore laico della città e chiude le porte ad ogni intromissione esterna, collocandosi come il riconosciuto *Princeps Atque Omnium Romanorum.*

Bisanzio non è indifferente al potere di questa stirpe: una figlia di Marozia era stata richesta quale sposa per un figlio di Romano I Lecapeno, una principessa bizantina viene offerta in moglie ad Alberico. Poi, non se ne fa nulla, ma ciò è indice che la Roma d'Oriente prende posizione favorevole alla nuova affermazione della città di Roma quale sovranità autonoma.

Alberico favorisce il fenomeno dell'incastellamento e supporta la riforma cluniacense dei monasteri, che per suo volere l'Aventino inizia ad ospitare. Infatti, nel 939 trasforma il palazzo in monastero cluniacense e lo dona all'abate Oddone, il secondo priore dell'ordine benedettino riformista di Cluny; la chiesa interna viene dedicata al mistico greco San Basilio.

Figlio di Alberico è Ottaviano, il pontefice Giovanni XII, che incorpora i poteri religiosi e civili della città. Inoltre, incoronando il potente re guerriero Ottone I di Sassonia, rinnova l'istituzione imperiale. Qualcosa sembra andare storto, dove il papa prima nomina l'imperatore e poi gli trama contro cercando contatti con Berengario II di Ivrea, e da parte sua, l'imperatore fa di tutto per delegittimare e spodestare il papa, alimentando una diffamazione che, come testimoniano anche queste escursioni, non è affatto insolita nei confronti dei Tuscolani, indipendentemente dai loro meriti. Infatti, sempre Liutprando racconta che Giovanni XII conferisca cariche vescovili a giovani stallieri di cui si invaghisce, bestemmi Bacco, Venere e altri demoni giocando a dadi, e finisca i suoi giorni buttato dalla finestra da un marito geloso. Ad ogni modo, l'impero romano-germanico va a rappresentare una compagine più solida di quello carolingio, con tutto ciò che ne consegue.

E mentre guerre e religioni oppongono i popoli e segnano le migrazioni, luoghi come i monasteri sull'Aventino permettono l'incontro di diverse generazioni di benedettini latini e basiliani greci, favorendo una confluenza di culture che porta al pellegrinaggio di San Nilo da Rossano verso Roma e al suo approdo a Tuscolo, e quindi alla fondazione dell'Abbazia di Grottaferrata favorita da Gregorio I, il primo effettivo esponente della casata dei Conti di Tuscolo. Stando alla cronologia, Gregorio potrebbe essere nipote di Giovanni XII e quindi figlio di *Deodatus*, probabile figlio naturale del papa, che compare in alcune genealogie in posizione intermedia tra i due. Ed è proprio nell'intervallo tra tali figure il periodo in cui la stirpe di Teofliatto occupa Tuscolo, già passata attraverso l'incastellamento, e ne assume il nome.

Sull'Aventino la chiesa di San Bonifacio (oggi Sant'Alessio), coinvolta nel monastero cluniacense, è ceduta nel 977 da papa Benedetto VII, un altro esponente dei Conti di Tuscolo e fedele alleato dell'imperatore Ottone II, al monaco orientale Sergio, metropolita di Damasco, monaco basiliano fuggito dalle incursioni saracene. Nel 996 sul colle vi si insedia Ottone III di Sassonia, figlio di Ottone II e della principessa bizantina Teofano, dalle nobili intenzioni ma non proprio fortunato nelle tempistiche. Nel 1000 nomina santo Carlo Magno e ne riesuma le esequie, restando a lungo in meditazione di fronte ad esso. Dopo aver ricusato la Donazione di Costantino e biasimato l'operato pontificio, compie donazioni nei confronti del papa "mago" Silvestro II di Aurillac. Viene quindi scacciato nel 1002 da una sommossa guidata dal suo luogotenente Gregorio I di Tuscolo.

Facciamo un salto di più di un secolo. L'incrinatura del potere tuscolano sembra verificarsi proprio nel periodo precedente a quello dell'insediamento templare, quando Tolomeo II dei Conti di Tuscolo contrae matrimonio con la nipote di papa Anacleto, eletto nel 1130. Tale sostegno, invece di preservarne le prerogative baronali, ne erode l'egemonia, e nello stesso periodo i contenziosi con l'Abbazia di Grottaferrata segnano una perdita di tenuta territoriale, che tenta inutilmente di compensare con l'espansione degli interessi costieri.

In quel periodo, per il volere di Innocenzo II e Bernardo di Chiaravalle, protettori dei Templari, sull'Aventino vi trova residenza un altro esponente del Sacro Romano Impero della Nazione Germanica, Lotario II di Supplinburgo. Intronizzato nel 1133, tenta di portare pace e armonia proprio durante lo scisma provocato dall'elezione di Anacleto II, ma come per il suo predecessore la sua azione risulta piuttosto effimera. Morto nel 1137, viene soppiantato dagli Hohenstaufen, la casata di Federico Barbarossa. Se questi permette ai Tuscolani un recupero di importanza, li espone ancora di più al contrasto con gli altri poteri.

Nel frattempo, nella zona conosciuta come Piccolo Aventino, il monastero Cella Nuova (ora detto di San Saba), frequentato da monaci greci dai tempi di una (non certa) donazione di Gregorio Magno dell'800, nel 1144 viene concesso da Lucio II Caccianemici ai cluniacesi; lo stesso anno, mentre i sovrani cattolici deportano gli Ebrei Sefarditi dai regni di Castiglia e Aragona, i Turchi Selgiuchidi riconquistano ai Crociati la città mesopotamica di Edessa (Şanlıurfa, Turchia), dove era stato ritrovato il Volto di Cristo conosciuto come *Mandylion*. Il mondo approfondisce le sue fratture e si annunciano nuovi equilibri.

Per osservarne i cambiamenti che si stanno verificano sul lungo periodo e il loro impatto su Roma, prendiamo la prospettiva di alcune chiese alle quali i Conti sono particolarmente legati, ognuna associabile ad un diverso periodo: Santa Maria di Via Lata, San Giovanni a Porta Latina, Sant'Eustachio presso il Pantheon.

A Santa Maria di Via Lata, all'epoca di Teofilatto, vi erano celebrati in una sorta di trinità lui, la moglie e il pontefice Sergio III loro congiunto, il quale ricostruisce dopo il suo crollo la basilica Lateranense allora sede papale. Soprattutto, il pontefice favorisce un ceto dirigente capace di coprire il vuoto di potere causato dalla dissoluzione dell'impero caroligio, che aveva condotto Roma a situazioni quali la vicenda della papessa Giovanna, certamente leggendaria e forse proprio ispirata dalla figura di Marozia, e il processo al cadavere di papa Formoso, determinato dalle controversie scaturite dalle nomine imperiali, senza alcun dubbio reale.

San Giovanni a Porta Latina trova ruolo nel complicato periodo di Benedetto IX, e in particolare nel 1046, quando si verifica la successione sua e del suo rivale Silvestro III Crescenzi nei confronti di Gregorio VI Graziani, arciprete di San Giovanni, vicino ai Pierleoni e padrino di Benedetto IX. Il nuovo pontefice, che per la particolare conflittualità del periodo sarà piuttosto effimero, è mentore anche di Gregorio VII di Soana, il principale artefice della riforma che cambierà definitivamente i rapporti con il mondo temporale, la questione delle investiture e la composizione della Chiesa.

L'importanza di Sant'Eustachio presso il Pantheon si evidenza quando, con Raino e la sua fuoriuscita da Tuscolo, di cui teme la sua incombente distruzione quale vendetta per la Battaglia di Prataporci, arriva a scambiarla con Montefiascone e Borgo San Flaviano sulla Cassia. Da parte sua, Tuscolo dal 1170 si consegna al pontefice Alessandro III Bandinelli che vi risiede e da lì vi emana anche bolle; da parte loro, i Conti oltre ad acquisire proprietà sempre più distanti dal luogo del quale hanno assunto il nome, iniziano a farsi chiamare Cavalieri di Sant'Eustachio, e se ne proclamano pure discendenti.

La *Legenda Aurea* di Jacopo da Varazze ci informa che Eustachio fosse stato il soldato romano di nome Ippolito, convertitosi al Cristianesimo dopo aver visto una croce sul capo di un cervo presso la Mentorella sul Monte Guadagnolo, tra Palestrina e Tivoli, e si vuole fosse stato esponente degli Anici. Storia e leggenda si confondono, e se la storia ha base incerte, la leggenda è creduta quale vera, e ambedue hanno informato la cultura alla quale si riferiscono. E ancora oggi, sulla chiesa di Sant'Eustachio, che come le altre legate ai Tuscolani viene riconsacrata dopo la distruzione della città, c'è la testa di un cervo.

Torniamo sull'Aventino. Nel 1138, il colle e il suo palazzo vanno a costituire sede ideale per i Templari, che ufficialmente si propongono di proteggere i pellegrini diretti verso la Terra Santa. Qui però non parleremo dei Templari, della figura di Ugo di Payns e della circostanze oscure della loro fondazione a Gerusalemme nel 1119 circa, né di quelle altrettanto misteriose del loro scioglimento decretato da Filippo il Bello a Parigi nel 1332 e dello strano destino di Jacques de Molay, l'ultimo maestro templare che a detta di alcuni potrebbe essere l'uomo della Sindone. Non ci occuperemo né degli ambigui simboli dei due uomini su un solo cavallo o della cintura fallica, e delle accuse di sodomia loro inflitte, né delle loro immense ricchezze patrimoniali e finanziare e degli elevati tassi d'interesse praticati. Non faremo riferimento né all'idolo Bafometto, raffigurato con una testa caprina e nel cui nome si può rintracciare la storpiatura di quello del profeta musulmano Maometto, né tratteremo della mistica erotica capace di far ascendere ogni impulso che taluni attribuiscono loro.

Non parleremo delle vicende del Graal, definito anche come *«oggetto mistico e mistica della storia»*, conosciuto come la coppa che raccolse il sangue di Cristo crocefisso, di cui si dice sia stato ricavato da uno smeraldo caduto dalla fronte di Lucifero, eppure di probabile origine celtica. Non ci interesseremo né dei loro rituali demistificatori delle convenzioni cristiane e dello sputo verso la croce che elevava ad una fede maggiore, né della messa in discussione della divinità di Cristo, né tantomeno di un presunta discendenza sua e della Maddalena né delle loro eventuali ascendenze sui "re fannulloni" Merovingi. Non ci occuperemo né degli scavi da loro compiuti per cercare l'Arca dell'Alleanza o quanto restava di ciò da cui prendono il nome, il Tempio di Salomone situato sotto la Cupola della Roccia a Gerusalemme, dove è il Monte Morìa, per gli ebrei luogo dove fu risparmiato il sacrificio a Isacco figlio di Abramo, e tralasceremo pure che per i musulmani costui è Ismaele e il luogo dell'accaduto è presso La Mecca.

Tutto questo qui non ci interessa: stiamo parlando di strade ed edifici, dei loro diversi proprietari, degli ampi interessi di questi proprietari un tempo così illustri e ora praticamente polverizzati. E se di tutto ciò non ne resta che la memoria, stiamo comunque trattando perlopiù di questioni di pietre e di potere, concrete e materiali, non di storie sulle quali si è poi esercitato un ricamo di secoli. Anche se tale ricamo può far risaltare maggiormente quanto la storia nasconde.

Dopo lo scioglimento dei Templari, la chiesa di Santa Maria che già fu il palazzo di Marozia viene assegnato ai Cavalieri di Rodi, e nel 1522 diviene proprietà dei Cavalieri di Malta; una sua sala viene utilizzata per le giureconsulte cittadine fino al sec. XV. Quanto resta dell'insieme originale, che oggi si distingue per la sistemazione architettonica realizzata nel 1756 da Giovan Battista Piranesi, un'enciclopedia in simboli del mondo templare, elaborata da un aderente alla Massoneria dallo spiccato gusto neo-classico, è un sempre sorprendente buco della serratura dal quale si riesce a vedere in fondo ad una fila di abeti la cupola di San Pietro: che, nell'epoca delle vicende tuscolane, non era la sede papale, ma la chiesa dove venivano incoronati gli imperatori. Per i Templari rappresentava l'immagine di Gerusalemme, e l'intero Aventino era visto come una nave pronta a salpare. Noi invece, perlopiù, vediamo cose diverse.

**Bibliografia: in preparazione.**

*Prima pubblicazione: «Controluce» n. 4 a. XIV, aprile 2005; «Controluce» n. 3 a. XV, marzo 2006 e «Lazio ieri e oggi» n. 501, a. XLII n. 1, agosto 2006. Ultima revisione dicembre 2025.*

*Fotografia: Fabio De Simoni, Custode (Torraccio della Marrana lungo il tracciato della ferrovia Roma-Frascati, 2005).*
