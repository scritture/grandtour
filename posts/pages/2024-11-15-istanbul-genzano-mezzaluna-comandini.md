---
author: Claudio Comandini
date: 2024-11-15 11:00:18+00:00
title: Spazi vuoti
categories:
  - filosofia
  - religioni
  - antropologia
  - storia
  - letteratura
  - scienza
  - arte
  - urbanistica
  - paganesimo
  - Cristianesimo
  - Islam
  - Istanbul
  - Genzano
  - Famiglia Colonna
  - Byron
  - Flaubert
  - Jung
  - Montale
  - Derrida
  - Claudio Comandini
---

![](images/santa-sofia-riflessa-nelle-acque.jpeg){fig-align="center" width="650"}

*Lo spazio vuoto della storia e una santa mai esistita. La Turchia vista da* *Hagía Sophía.* *Ricorrenze del simbolo della mezzaluna tra l'Islam e Genzano di Roma. La storia sulle sponde del lago di Nemi. La generazione degli dei e i molti nomi della dea. La parte nascosta dell'Islam e gli infiniti Nomi di Dio. Principessa Bibesco e il tempio dell'idea. Flaubert e la capitale del mondo. Frazer nel bosco del sacerdote assassino. Le navi di Caracalla. Lord Byron e l'esecuzione di un'adultera. Derrida e gli effetti di spettralità. Montale e il fantasma che ti salva. Pagels: vuoto fisico e indeterminazione della materia. I vuoti del presente tra il Bosforo e i Castelli romani e le prospettive di una metropoli impossibile.*

## 1. Santa Sapienza

*Il Signore con la Sapienza fondò la Terra e consolidò le cose con l'Intelligenza. Per la sua Scienza gli Abissi si spalancano. (Proverbi 3:19-20)*

Resta della nostra storia un puro spazio vuoto. Questo vuoto, a differenza di quanto possano aver considerato gli antichi e i moderni, non nega e non afferma il movimento, il pensiero e la compiutezza, e si impone alla nostra considerazione anche in base all'esperienza di un presente che oscilla continuamente tra potenzialità generativa di forme e perdita irreparabile di ogni eredità.

A Istanbul, questo vuoto può sorprenderci tra la loggia del *muezzin* e il luogo di incoronazione dei *basileus*, all'interno di Hagía Sophía, nome di una santa mai esistita. Edificio dalle proporzioni improbabili ma solide, è originariamente un tempio pagano dedicato alla Sapienza, che nell'Ebraismo, nel Cristianesimo e nell'Islam si configura quale aspetto della divinità.

L'edificio, consacrato come chiesa da Costantino nel quadro della riorganizzazione della nuova capitale imperiale nel 360, nel 404 viene incendiato dai partigiani di Giovanni Crisostomo, patriarca della città. Riedificato da Teodosio II nel 415, nel 532 è un'altra volta dato alle fiamme durante la rivolta di Nika, che minaccia di travolgere Giustiniano accusato di eccessive spese militari. Di nuovo eretto nel 537 con il proposito di essere più splendido del Tempio di Salomone di Gerusalemme, rappresenta il più grande edificio sacro della cristianità, per lasciare dopo la presa ottomana il primato a Santa Maria Maggiore di Roma.

A detta delle leggende, nel 1453 Maometto II vi entra a cavallo e interrompe una messa che attende ancora di essere ripresa; a detta di altri, si prosterna al suo interno in direzione della Mecca e poi pronuncia un discorso in greco antico. Il sultano, figlio di una cristiana e collezionista di reliquie, conquista la città all'Islam accrescendone di fatto la ricchezza, e trasforma l'edificio in moschea. Nel 1934 Hagía Sophía diventa museo, per opera di Mustafa Kemal, padre laico della Turchia moderna, «*turco come gli antenati*» (Atatürk), che inoltre trasferisce la capitale ad Ankara.[^1] Nel revival ottomano un po' kitsh che ha seguito la sbronza europeista, per iniziativa del presidente Erdogan viene riconsegnato nel 2020 al culto islamico, rinnovando le lotte su suo significato e sua funzione.

[^1]: Philip Mansel, *Costantinopoli* \[1995\], Mondadori, Milano 2003.

Segnato dalle fiamme, dalle spade e dal sangue, l'edificio porta il santo nome della divina Sapienza, che precede la creazione di questo mondo e nel quale verrebbe a manifestazione permettendone intelligenza nonché governo (Sapienza 7:25ss). Tuttavia, così come il libro che le è dedicato non è stato scritto da Salomone e sembra piuttosto redatto nel I sec. d.C., questo nostro mondo non sembrerebbe affatto ordinato come sapienza comanda. Può così fornire una traccia per decifrarne i travagli la *Pistis Sophia*, vangelo gnostico del III sec., che racconta come la Sapienza per inseguire una luce solo apparente precipita, per restare imprigionata nella tenebra e nella materia che contribuisce a creare.[^2]

[^2]: *Pistis Sophia* (II sec. d.C.), a cura di L. Moraldi, Adelphi, Milano 1999.

Potremmo così, per sua e nostra salvazione, essere costretti a cercarla quale ragione e soluzione di un mondo che è fiamme, spade e sangue anche tra coloro che si appellano a luci superiori. E laddove una scintilla di sapienza è in ognuno, pur se spesso imperscrutabile, la sua stessa dispersione può ritrovare consistenza nel nostro risalirne le forme, ovunque si svolga il nostro andare.

## 2. Genzano e la Luna

*Ciò che il Santo, egli sia benedetto, ha fatto sulla Terra, è a somiglianza di quanto è nel Firmamento: ogni cosa allude a quello che si trova nel mondo superno. (Zohar 2:15b-16a)*

![*Stemma di Genzano*](images/Genzano_stemma.jpeg){fig-align="center" width="423"}

La sapienza ama adornarsi di simboli che si rincorrono tra posti diversi e lontani in modi a volte apparentemente incomprensibili, sollecitando la nostra intelligenza a confrontare tra loro sistemi e credenze diverse. Questo accade anche nei luoghi del nostro vivere ordinario. Nella bandiera turca e nel simbolo dell'Islam, uno spazio vuoto si apre verso una stella da una mezzaluna crescente. Si apre ad uno spazio vuoto la mezzaluna calante sormontata da una corona dello stemma di Genzano, cittadina dei Castelli Romani. Spazi vuoti suscettibili di riempirsi di continuo di tensioni e significati.

Le differenze tra i simboli sono evidenti eppure la loro similiarità è netta, e tutto appare piuttosto enigmatico. Sviluppiamone le indicazioni vagliando i dati della storia. L'ipotesi che a Genzano nel X sec. fosse esistito un piccolo insediamento saraceno non è suffragata in alcun modo, e non ci sono tracce da far risalire alle incursioni che nel IX sec. investono anche il territorio della vicina Lanuvio, e coinvolgono particolarmente Ostia e le chiese di S. Paolo e S. Pietro a Roma sedimentandosi in maniera accertata in alcune zone della Valle dall'Aniene. Consideriamo inoltre che la località, in epoca antica parte del territorio appartenente alla *gens Aricina*, e che deriva, come gli altri paesi della zona, dallo smembramento dell'immeso feudo tuscolano, è stata per lungo tempo circoscritta ad un remoto villaggio di contadini e pescatori, lontano dal vecchio tracciato della via Appia che corrisponde grossomodo all'odierna via dei Laghi. Collocata sul ciglio meridionale del lago di Nemi, anche l'omonima località, posta sulla parte opposta delle sponde del lago e ancora più appartata, gli è strettamente associata fino alla metà del XVI sec. L'origine del nome Genzano è incerta e ancora dibattuta, scarna per quanto intricata la sua vicenda, continuamente coinvolta nelle continue dispute che i nobili romani intrattenevano tra di loro e con i pontefici in carica.

Sappiamo per certo, a partire dall'opera di Nicola Ratti,[^3] che nel 1188 il pontefice Anastasio IV della Suburra dona il *Fundus Cynthianum* all'Abbazia delle Tre Fontane sulla Laurentina, dove venne martirizzato San Paolo, conosciuta anticamente con il nome di Acque Salvie e all'epoca tenuta dai Cistercensi. Dal XII sec. è presente una torre dei Gandolfi che danno nome alla vicina Castel Gandolfo, demolita nel 1218. Le prime citazioni di *Genzani* quali *fundus* e *castrum* risalgono a bolle del 1255 e si riferiscono alla costa montana e al castello, inizialmente fondato dai monaci e ricostruito prima dai Colonna e quindi dai Cesarini nella zona oggi chiamata di Genzano Vecchio. La torre di avvistamento del XIII sec., detta Saracinesca, che era parte della cerchia muraria del castello ed è ancora incastonata all'inizio del Corso Vecchio, prova perlopiù l'esigenza di difendersi dalle incursioni e non spiega né simbolo né altro.

[^3]: [Nicola Ratti, *Storia di Genzano*, Stamperia Salomon, Roma 1797](#0).

![*Torre Saracinesca a Corso Vecchio, Genzano*](images/torre_saracena.jpeg){fig-align="center" width="504"}

Genzano e pertinenze restano coinvolte nelle instabilità del periodo in cui la sede del papato è presso Avignone. Dal 1378 ne è proprietario Stefano Orsini di Marino per nomina dell'antipapa Clemente VII di Ginevra, e probabilmente torna ai Cistercensi dell'Abbazia delle Tre Fontane già dopo la Battaglia di Marino del 1379 fra gli eserciti dei pontefici rivali. Nel 1393 viene invaso da Nicola Colonna di Palestrina e viene unito ai domini di Lariano. Nel 1399, sventata una congiura del Colonna, che già era stato scomunicato, ai danni di papa Bonifacio IX Tomacelli, Genzano passa al suo sodale Buccio Savelli. Il governo dispotico degli occupanti provoca disordini, rivolte e forse anche l'incendio del 1402, e per volonta degli abitanti e intercessione del pontefice dal 1399 il paese, che viene associato alla castellania di Marino, torna ai Cistercensi e al dominio diretto della Camera apostolica, con governatori Piero e Marino Passerello. Nel 1410 è nominato pontefice Giovanni XXIII Cossa, in seguito reputato antipapa, che per stringere alleanze consegna Genzano in locazione per un triennio a Giovanni Colonna. Allo scadere del periodo, nel 1413 Antonello Savelli occupa Genzano e Giovanni Annibali occupa Nemi. Nel 1417 diventa papa Martino V Colonna che riassocia le due località e le restituisce ai Cistercensi. Minore precarietà si stabilisce con il ripristino della sede papale a Roma del 1420. Nel 1423 i monaci concedono al fratello del papa Giordano Colonna l'affitto della località, che nel 1428 viene acquistata da Antonio, Prospero e Odoardo Colonna. I Colonna ne restano quindi stabilmente proprietari per mezzo secolo. Nel 1479 è comprata dal card. Guillame D'Estouteville e quindi passa ai suoi eredi, ai quali nel 1485 muove guerra Prospero Colonna, che occupa anche Frascati e attacca pure gli Orsini; nel 1486 Innocenzo VIII Cybo prima requisisce la proprietà per poi attribuirne in base al diritto di retrovendita pieno possesso al Colonna. Tutti i Colonna sono esautorati dai loro domini da papa Alessandro VI Borgia, per quindi recuperare Genzano e altri possedimenti con Giulio III della Rovere nel 1503.

È un ricorrente luogo comune associare il paese e il suo stemma alla battaglia contro gli Ottomani svoltasi a Lepanto nel 1571, dove si dice che la flotta cristiana e quella turca si affrontarono assumendo rispettivamente le formazioni della croce e della mezzaluna, e nella quale si distingue come ammiraglio Marcantonio II Colonna, signore di Marino e inizialmente anche di Genzano e di Nemi, che inizia in questo periodo ad avere una considerazione indipendente. Nel 1563 Colonna cede Genzano a Fabrizio Massimi, il quale l'anno successivo lo rivende a Giuliano Cesarini orginario di Civitanova Marche, che precedentemente era stato per breve periodo in possesso di Nemi. Il Cesarini emana lo Statuto cittadino, ed è sotto i suoi discendenti e i loro eredi Sforza che Genzano trova stabilità e sviluppo. Alla luce di tali passaggi, non ha alcun senso attribuire lo stemma della città alla commemorazione della pur celebre vittoria navale di Lepanto, che a Marino ispira la Fontana dei Mori.

Genzano Nuova viene costruita nel 1708 per volere di Livia Sforza Cesarini, secondo un disegno ideato da suo padre Giuliano III Cesarini del tutto eterogeo rispetto al vecchio borgo. Alla confluenza tra il tridente delle strade di questo impianto cittadino con il nuovo tracciato della via Appia troviamo oggi la fontana di San Sebastiano, eretta nel 1776 su disegno di Virginio Bracci, autore anche dei corpi centrali della Fontana di Trevi a Roma. Gli elementi simbolici del monumento sono costituiti di tre lune, corona e croce che sormontano una colonna adornata di pampini di uva. Considerando il complesso dei dati, questa mezzaluna non trova ascendenze né nelle vicende dei Colonna, né tantomeno in memorie saracene, e piuttosto riguarda la storia complessiva della località, che ha come riferimento principale il lago di Nemi.

![](images/fontana-di-san-sebastiano-01.jpeg){fig-align="center" width="423"}

Fornisce una traccia per venire a capo di questa intricata e finora irrisolta questione l'antica denominazione del territorio quale *Fundus Cynthianum* e, per quanto Antonio Nibby[^4] contesti tale evenienza, facciamolo derivare da *Cynthia Fanum*, nome che ad un tempo indicava il sito sacro e la divinità lunare, il cui nome si associa a quello di Diana, particolarmente venerata presso il lago, anticamente detto appunto *Speculum Dianae*. Diana protegge gli animali selvatici, custodisce fonti e torrenti, tutela le donne e i parti, dispensa la sovranità. Il filosofo e astronomo romano Nino Figulo la ricorda con il nome di Trivia, e nel rinascimento Leandro Alberti[^5] la tripartisce in questo ordine: in cielo è Luna, in terra è Diana, agli inferi Ecate.

[^4]: [*Antonio Nibby, Analisi storico-topografico-antiquaria della carta de' dintorni di Roma*, Vol. II, Roma 1849.](https://books.google.it/books?id=Q4hJAAAAMAAJ&hl=it&pg=PA107#v=onepage&q&f=false)

[^5]: [Leandro Alberti, *Descrittione di tutta l'Italia, et isole pertinenti* \[1596\], Libreria della Fortezza, Venezia 1638.](https://books.google.it/books?id=KdclEEV28MsC&hl=it&pg=PA248#v=onepage&q&f=false)

Gli dei della mitologia possono essere visti come forze naturali e rivelazioni ontologiche che pervadono profondamente l'esistenza ed essi, suggerisce lo storico delle religioni Walter F. Otto, non hanno nulla a che fare né con la tecnica né con la magia, non sono né frutto di invenzioni né vanno evocati e, per quanto sia difficile crederci seriamente, «*possono soltanto essere sperimentati*».[^6] Nel farne almeno conoscenza, i nomi delle divinità chiedono, per quanto parziale, una sistematica. In tale sistematica il tre, che abbiamo già visto riguardare la stessa Diana e che inerisce anche altre divinità pagane, esprime una relazione dinamica di generazione e di sintesi che si rinnova su ogni piano della manifestazione. Tale relazione non è limitata all'ordine biologico di padre-madre-figlio, né inerisce quelle che sono considerate ipostasi, o "*persone*", della Trinità cristiana di Padre, Figlio e Spirito Santo, né tantomeno concerne l'unità del non manifestato su cui si concentra il monoteismo islamico.

[^6]: Walter F. Otto, *Teofania* \[1956\], Adelphi, Milano 2021.

Cerchiamo le linee guida e le genalogie nella selva degli dei greci che, a detta di Esiodo,[^7] nascono tutti da Chaos, che significativamente indica il vuoto primordiale, la cui reciproca attrazione con Gaia «*dall'ampio petto*», potenza divina della Terra, è sostenuta quale fondamento dell'universo da Eros. Gaia si unisce ad Urano, personificazione del Cielo stellato, generando Crono, titano del tempo e della fertilità, e Rea, forza creatrice e distruttrice della natura, grande madre degli dei. Rea per evirare Crono intenzionato a impedire la nascita dei loro figli fornisce loro una falce. Da Rea e Crono nascono, tra gli altri, Hera, protettrice del parto, del matrimonio e della fedeltà coniugale, e il suo consorte Zeus, dio del cielo e del tuono, che spodesta Crono per diventare padre di un altra generazione di dei. Hera a causa dei tradimenti del marito, diventa nemica del genere umano, mentre da Zeus e Latona, dea della maternità, della modestia e delle tenebre notturne ma anche della luce del giorno, nascono, sul monte Cinto dell'isola di Delo, i gemelli Apollo, che traina il carro del Sole e governa profezia, scienza e intelletto, e Artemide, alla quale sono sacri il fuoco, la caccia e i nascituri.

[^7]: Esiodo, *Teogonia* \[VII sec. a.C.\], a cura di G. Arrighetti, Mondadori, Milano 2007.

![*Ecate Chiaramonti (scultura romana da originale ellenistico), Musei Vaticani*](images/Hecate_scultura.jpg){fig-align="center" width="255" height="771"}

Attributo di Artemide è l'arco, che ha forma di mezzaluna. In epoca più tarda, seguendo la tradizionale ripartizione tra fase crescente propizia e fase calante nefasta, Artemide è identificata con la Luna crescente, e la Luna calante trova forma in Ecate, che governa gli incroci, i demoni e l'oscurità. Nel mondo latino, soprattutto durante il sincretismo imperiale, il nome di Artemide diventa quindi quello di Diana. Diana è casta, solitaria e irascibile, e nel suo aspetto infero e ctonio è conosciuta appunto anche come Trivia, oscura, magica e mortifera, nonché celeste, terrena e marina. A Diana era dedicato il santuario che sorgeva sul lago, le cui rovine iniziano ad essere attenzione di scavo con Mario e Pompeo Frangipani signori di Nemi nella seconda metà del secolo XVII.[^8]

[^8]: [Giovanni Argoli, *Epistola ad Jacobum Philippum Tomasinum de templo Dianae Nemorensis*, in: Giacomo Filippo Tomasini, *De donariis ac tabellis votivis liber singularis,* II ed. Padova 1654.](https://books.google.it/books?id=6KhSAAAAcAAJ&lpg=PA13&dq=AR%20GOL%20VS&hl=it&pg=PA13#v=onepage&q&f=false)

Di grande fortuna nelle letteratura e nelle arti, da Bernini a Stravinskij-Gide, sono altri appellativi di Ecate, detta anche Kore, cioè Persefone, in latino Proserpina, legata alla rinascita della vegetazione dopo i rigori invernali. È figlia della Terra, che in Grecia prende il nome di Cerere e a Roma quello di Demetra, ed è sposa di Ade, nel mondo latino chiamato Plutone, dio degli inferi e signore dell'oltretomba. Studiando il mito quale sistema di conoscenza, Karòli Kereny ricorda come la tripartizione della dea doveva lasciar posto tanto al cosmo ordinato di Zeus quanto ad una sfera polimorfa infera, e il legame del rifiorire della Terra indicato dai Misteri Eleusini rappresenta un destino immortale che oltrepassa l'umano; indagando i modelli universali inscritti nella psiche, Carl G. Jung annota come la relazione madre e figlia tra Demetra-Proserpina rappresenta un ordine matriarcale che arriva a escluderlo, mentre nel femminile archetipo di Demetra l'uomo trova la propria esperienza più importante e decisiva.[^9]

[^9]: Karòli Kereny - Carl G. Jung, *Prolegomeni allo studio scientifico della mitologia* \[1941\], a cura di A. Brelich, Borighieri, Milano 1972, pp. 151-248.

Possiamo anche vedere in queste dee e nei loro nomi, il cui elenco potrebbe continuare indefinitivamente, il precipitare della Sapienza nel mondo materiale e il suo prodursi in una pluralità di manifestazioni. Funzioni e forme di un'unica idea che precede le religioni indoeropee si differenzia e si disperde in esse come falda fertile, viaggiando tra il maschile e il femminile, tra la vita, la morte e gli dei. La sua presenza si mantiene costante nell'arte e ogni epoca le porta tributo; in epoca barocca, nel quadro del Guercino, accompagnata da un levriero, Diana si volta a vedere suo amante Endimione addormentato. Abita, oggi come allora, la nostra psiche, e ne tenta il risveglio. E ad essa si riferisce pure la mezzaluna calante rappresentata sullo stemma della città di Genzano.

![*Guercino, Diana cacciatrice (1658)*](images/Guercino_Diana-01.jpg){fig-align="center" width="482"}

## 3. La parte nascosta dell'Islam

*Non vedi che Dio conosce quel che è nei Cieli e sulla Terra? (Corano 58:7)*

![*Stefan Lochner, Adorazione dei Magi (1440-1442)*](images/Lochner_Magi.jpg){fig-align="center" width="549"}

La somiglianza tra la mezzaluna di Genzano e quella dell'Islam suggerisce come l'estrema lontananza possa accogliere una continuità sotterranea. E in modi laterali, un aspetto nascosto dell'Islam si rivela nei riflessi del lago, uno dei luoghi storici della latinità, così come aspetti essenziali della cultura greca e romana sono riflessi nelle increspature del Bosforo, su cui si distende quella che fu la capitale dell'impero musulmano.

La città che oggi chiamiamo Istanbul ed è stata conosciuta pure come Costantinopoli e prima ancora come *Bizantyon*, nome poi recuperato insieme alla lingua greca al tempo di Eraclio, viene fondata su suggerimento dell'oracolo di Delfi nell'immenso porto naturale che fronteggia la città di Calcedonia, detta «*città dei ciechi*» proprio per non essersi avveduta di tale opportunità. Occupata dai Turchi già in epoca bizantina, oggi si chiama Kadiköy ed è la parte asiatica del sistema metropolitano stanbulino, che il Bosforo separa dalle due parti europee a loro volta separate dal Corno d'Oro. Il culto della dea e della Luna viene introdotto nelle forme di Hera da coloni provenienti da Argo, si specifica in epoca classica in quelle di Artemide, in seguito sembra mantenersi negli aspetti di Ecate. La città, così come la dea che un tempo ne fu protettrice, non è una, non è due: è tre.

Un simbolo è sempre plurale e nel suo formularsi storia e leggenda si confondono; se esprime il contenuto a cui rimanda, può trovare significati diversi nei differenti contesti. L'universalità è alla base del simbolismo, ma ogni simbolo si pone sempre su piani delimitati, convenzionati in base a presupposti e credenze da esplicitare di continuo. In epoca preislamica, troviamo il simbolo della mezzaluna utilizzato come segno di ringraziameno laddove Bisanzio scampa all'assedio notturno di Filippo II di Macedonia grazie alla luce di una luce crescente. La mezzaluna coinvolge anche il Cristianesimo e nel 330 Costantino, dedicando la città a Maria Vergine, aggiunge il simbolo mariano della stella alla falce di Luna della dea ormai spodestata. Presso la Persia sasanide del V sec. d.C. la mezzaluna è nelle monete emesse da Kavad I.[^10] L'uso del simbolo da parte dell'impero Bizantino è riscontrabile nella pittura, e ne *L'adorazione dei Re Magi* (1440-1442) di Stephan Lochner i suoi rappresentanti lo riportano sui loro stemmi.

[^10]: [Omer Sayadi, *Post-Classical star and crescent,* «Mena symbolism» 03.17.2019](https://menasymbolism.wordpress.com/2019/03/07/the-ancient-star-and-crescent/).

Da parte sua Maometto, quando conquista la Mecca ai Coreisciti, tribù pagana alla quale peraltro appartenevano anche dei suoi parenti, per un periodo mantiene quale unica immagine all'interno del tempio quella di Maria con Gesù. Rimarca Titus Burckhardt che il profeta dell'Islam assomma in sé i caratteri delle due figure, in virtù del suo assorbire, in quanto Uomo universale, le qualità che descrivono positivamente Dio, la cui essenza è descrivibile soltanto attraverso negazioni.[^11] E se in arabo la somma dei numeri che compongono la parola *Hilal*, mezzaluna, è la stessa di quelli della parola Allah, la calligrafia araba del nome Muhammad ha l’aspetto di una stella a cinque punte.

[^11]: Titus Burckhardt, *L'uomo universale. Antologia dall'opera di 'Abd Al-Karîm al-Jîlî* \[1975\], Edizioni Mediterranee, Roma 1981.

![*Il nome di Muhammad scritto in arabo*](images/Muhammad.jpg){fig-align="center" width="483"}

A detta del sufi Rumi «*il Profeta riflette Dio come la luna riflette la luce del sole*». La Luna (*Qamar*) è creata da Dio (Corano 10:15), al quale con il creato tutto ella rende omaggio (Corano 22:18), permettendo all'uomo il calcolo dei giorni (Corano 55:4) e la regolazione della preghiera.[^12] La purificazione delle intenzioni, che è quanto a cui sostanzialmente tende la *Sharia*, consente al Sole di riflettersi nella Luna e quindi di riconoscere il Vero (Corano 91).

[^12]: Jean Chevalier - Alain Gheerbrant, *Dizionario dei simboli* \[1969\], Rizzoli 1987.

Alcuni non esitano a far appartenere la mezzaluna ai Turchi, di origine altaica e divisi in varie tribù, sin dai tempi dell'antica popolazione dei Göktürk. I popoli turchi si convertono all'Islam nel X sec. ed esprimono una cultura fortemente ellenizzata, arrivando persino a rivendicare discendenze da Teucro di Troia.[^13] La mezzaluna viene utilizzata come stendardo dopo la conquista dell'Armenia del 1064 dal sultano selgiuchide Ap Arslan, che nel 1071 a Manzicerta cattura l'imperatore bizantino Romano IV Diogene.

[^13]: Piero Calò, *L'Islam e l'eredità bizantina*, Edizioni all'insegna del Veltro, Parma 1990.

Osman I agli inizi del XV sec. fonda la dinastia ottomana, e riceve in sogno la visione di una mezzaluna che sorge dal petto del sufi Edebali, padre di sua moglie, per quindi stagliarsi sopra il mondo. Un riflesso della Luna che nasconde una stella appare nel 1448 durante la battaglia di Kosovo nelle pozze di sangue dei cristiani sconfitti dagli Ottomani. Nel 1453 nella notte della caduta di Costantinopoli la mezzaluna e la stella sono viste tra le mani di Maometto II. L'impero assume il simbolo riconoscendosi nella conquista di Costantinopoli, predetta da un Hadit del profeta Maometto. *Ay Yıldız* è inizialmente una falce di Luna su campo verde, cambiato in rosso nel 1793 da Selim III; la stella a cinque punte viene introdotta nel 1844. Soltanto dal XX sec. la mezzaluna crescente diventa simbolo dell'Islam tutto.[^14]

[^14]: Jean-Paul Roux, *Storia dei Turchi: duemila anni dal Pacifico al Mediterraneo* \[1988\], Argo, Roma 2006.

Rimescola le carte la principessa Marthe Lucile Bibesco, per la quale la grandiosità di Hagía Sophía è capace di annientare una persona così come può farlo il cielo: «*prodigiosa basilica non dedicata al culto*» e «*santuario del Dio assente*», lontana dal Cristianesimo quanto dall'Islam, essa rappresenta l'«*enorme tempio dell'idea*». La scrittrice e storica rumena rammenta inoltre leggende secondo le quali l'influenza occulta di Ecate mai abbandonò la città: le streghe la celebravano segretamente nella notte di San Giorgio, e l'imperatrice Teodora, reputata la cristianissima consorte di Giustiniano, la implorava affinché non perdesse i propri poteri di seduzione.[^15]

[^15]: Marthe Lucile Bibesco, *Gli otto paradisi* \[1908\], Sellerio, Palermo 1993.

![*Ahmet Kizilhan, La luna su Santa Sofia*](images/luna%20_turca.jpg){fig-align="center" width="550"}

Il suo contemporaneo Procopio di Cesarea nella *Storia segreta*[^16] ci informa che l'imperatrice era cristiana monofisita. Per i monofisiti Gesù ha unica natura, tanto divina quanto umana, in maniera difforme dalla prescrizioni stabilite nel 451 dal Concilio di Calcedonia (l'attuale Kadiköy "terra dei ciechi" già ricordata). Con la conquista musulmana di Costantinopoli molti dei monofisiti, a lungo perseguitati, si convertono all'Islam.

[^16]: [Procopio di Cesarea, *Storia segreta* \[554-560\],](https://it.wikisource.org/wiki/Storia_segreta)[ a cura di G. Compagnoni,](https://it.wikisource.org/wiki/Storia_segreta)[ Sonzogno Milano 1828.](https://it.wikisource.org/wiki/Storia_segreta)

Il rigoroso monoteismo islamico non consente divinità associate di nessun tipo. Unità e molteplicità di Dio si manifestano tramite i piani dell'essere e attraverso l'uomo nei Nomi divini, generalmente considerati in numero di 99, infiniti a detta del filosofo e sufi Ibn Arabi, da considerarsi quali ipostasi o "*dimensioni*" della divinità attraverso i quali essa si rende conoscibile.[^17] Tali nomi si dividono in attributi d'essenza e di sostanza, e laddove tra i primi è la Sapienza e tra i secondi il Creatore, Dio muove ed è testimone di ogni cosa. Oltre a non sussistere dualismi o trinità, Dio è depurato anche dagli attributi antropomorfi e quindi non è né uomo né donna. Esistono ad ogni modo aspetti femminili della divinità che trovano spazio in maniera eminente nel Nome divino *Rahîm*, il Misericordioso, riportato nell'esordio di tutte le Sure (eccettuata la 9, probabilmente per un frazionamento), dove sono indicate qualità di compassione verso la creatura e quindi le *viscere*, chiamate anche *cuore*. L'arabo *Rahîm* deriva dall'ebraico *rahamîm* per cui «*il Signore prova tenerezza verso quelli che lo temono*» (Salmo 103:13), e ha equivalenze con il verbo greco *splanchnízestha* che riporta all'«*avere viscere di tenerezza misericordiosa*», come accade a Cristo di fronte ad una folla affamata (Marco 6:34).[^18]

[^17]: Ibn Arabi, *I nomi più belli di Dio* \[1201-1204\], a cura di Pablo Beneito Arias, Mimesis, Milano 2011.

[^18]: [Gianfranco Ravasi, *Rahamîm: viscere di misericordia*, «Famiglia Cristiana» 17.06.2021.](https://www.famigliacristiana.it/blogpost/rahamim-viscere-di-misericordia.aspx)

Presso l'Islam esiste inoltre il concetto marcatamente femminile di Madre del Libro, archetipo del Corano custodito in Cielo che precede la lingua stessa, libro-matrice concepibile quale attributo di Dio che partorisce il reale in maniera conforme esclusivamente al suo volere: «*Allah cancella quello che vuole e conferma quello che vuole. È presso di Lui la Madre del Libro*» (Corano 13:39). Per Ibn Arabi «*noi siamo di Dio e a Lui ritorniamo*» (Corano 2:156) e, pur non non avendo figli e non essendo né padre né madre (Corano 19:35), Dio genera la Terra che, riflettendo nella sua pienezza la presenza divina, è celebrata quale fonte creativa che conosce, oltre ad una caduta, anche un'ascesa.[^19] In maniera difforme dal rigorismo fondamentalista e dal perpetuarsi delle false opposizioni che caratterizza gli integralismi, e senza ridursi al livellamento delle diversità e alla mistificatoria confusione tra i generi a cui a condotto il progressismo, forme maschili e femminili della divinità indicano un percorso di perfezionamento umano di assimilazione e integrazione. Ogni tensione è riportata ad Unità, ogni cosa dispersa si riconduce ad Uno. La luce dissolve la tenebra: la lezione della mezzaluna è questa. Con ogni evidenza, non basta crederci per averne esperienza.

[^19]: [Sa’diyya Shaika, *Allah, hidden treasures, and the Divine Feminine*, «The Immanent Frame» 27.05.2019.](https://tif.ssrc.org/2019/05/27/allah-hidden-treasures-and-the-divine-feminine/)

Le storie che si intersecano nella formulazione delle divinità femminili e degli aspetti femminili della divinità si raccolgono quindi proprio nella presenza di Sophia che, come suggerisce l'islamista Henry Corbin rispondendo a Jung e corrispondendo all'idea degli archetipi quali funzioni trascendentali dell'esperienza, impone la Sapienza quale segno di alleanza tra umano e divino: «*il mondo, il nostro cosmo, è a immagine di questa Sophia divina eterna. Con la sua 'sofianicità' il mondo è divenuto lo specchio del mondo divino*».[^20] La stessa Luna vagabonda che ispirò gli antichi ancora si riflette sulle acque del Bosforo e del lago di Nemi, facendo scintillare come lame gli orizzonti della metropoli e delle foreste.

[^20]: Henry Corbin, *La Sophia eterna* \[1953\], Mimesis, Milano 2014.

![*William Turner, Il Ramo d'Oro (1834)*](images/turner.jpg){fig-align="center" width="562"}

## 4. Memorie sospese

*La mia Luce è sparita come alito, e io sono diventata Materia. (Pistis Sophia 39:5)*

Nei boschi sulle sponde del lago di Nemi, presso il santuario di Diana, risplendeva nel riflesso della Luna la lama di un coltello, brandito da uno schiavo fuggitivo. In remote notti d'estate, esattamente il 13 agosto, egli avrebbe colto un ramo d'oro da un albero sacro che nessuno poteva spezzare, e uccidendo il proprio predecessore sarebbe stato nominato *Re del Bosco*. James Frazer[^21] nel fornire gli elementi di questa antropologia si ispira all'omonimo quadro di William Turner e ricorda che dobbiamo ad Oreste la figura del *Rex Nemorensis* e l'introduzione del culto di Diana, il cui tempio viene traslato sull'Aventino da Servio Tullio. Caracalla, perfezionando l'influenza egizia su Roma, associa il lago al culto di Iside, altra forma della divinità lunare, a detta di Plutarco «*dea eletta per sapienza e amante di sapienza*», nata insieme ad Osiride dall’unione tra Nut (il Cielo) e Geb (la Terra).[^22] Caracalla vi colloca, conformemente al carattere del sito, due navi atte alla celebrazione di feste religiose, che in seguito alla sua morte vengono affondate dai senatori; dopo sporadici, parziali e anche dannosi tentativi, iniziati per volere del card. Prospero Colonna da Leon Battistti Alberti nel 1446, nel 1929 una commisione presieduta dal sen. Corrado Ricci permette il recupero dei resti delle imbarcazioni attraverso lo svuotamento delle acque del lago.[^23] Custodite presso il Museo delle Navi di Nemi, resti degli scafi e struttura del museo vengono devastati da un incendio provocato, come è stato definitivamente dimostrato, dall'impazzare delle bombe anglo-americane successive all'armistizio dell'8 settembre 1943.[^24]

[^21]: James Frazer, *Il Ramo d'Oro* \[1890-1922\], Newton Compton, Roma 1992.

[^22]: Plutarco, *Su Iside e Osiride* \[II sec. d.C.\], a cura di D. Del Corno, Adelphi, Milano 1985.

[^23]: Ugo Antonielli, *La prima nave imperiale del lago di Nemi*, Istituto Italiano d'Arti Grafiche, Bergamo 1930.

[^24]: Flavio Altamura - Stefano Paolucci, *L'incendio delle navi di Nemi*, Passamonti, Grottaferrata 2023.

Tanto lo «*specchio ovale del vitreo lago*», quanto le «*onde scintillanti*» del Bosforo spazzate da «*una brezza fugace*», sono cantate nei girovagare giovanili dell'*Aroldo* (1809-1818) di Lord Byron, e anche nel suo epistolario ricorrono riferimenti alle «*meraviglie*» delle due località. Ne *Il Giaurro. Frammento di un racconto turco* (1812-1813), ispirato dall'esecuzione sommaria di un'adultera alla quale aveva assistito ad Atene, una forma frammentaria e modulare permette al poeta ampie trasgressioni rispetto all'unità cronologica e a quella della voce narrante; un linguaggio studiatamente zeppo di arcaismi denuncia le inadeguatezze nell'organizzazione civile e del rispetto delle esigenze personali che ancora possiamo riscontrare nelle convenzioni tanto cristiane quanto musulmane. Il Giaurro è l'infedele veneziano che vendica l'omicidio di Leila, donna musulmana da lui amata, una serva che per adulterio viene gettata in mare chiusa in un sacco; pur trovando espiazione in un monastero, è ormai al di là del bene e del male in modi che egli stesso stenta a comprendere. E, nonostante il tormento a cui è costretto, viene riscattato da «*una scintilla del fuoco immortale/ dono di Allah - condiviso dagli Angeli/ per innalzare da terra il nostro desiderio triviale.*»[^25]

[^25]: Lord Byron, *Opere scelte*, a cura di T. Kemeny, Mondadori 1993.

Nelle inadeguatezze del nostro presente al di qua del bene e del male, incapace di amore quanto di convivenza e incomprensibile anche a se stesso, le memorie antiche restano sospese. Così, irrimediabilmente lontane dai fasti classici, dalle glorie del feudo tuscolano e anche dalla fortune settecentesche, Genzano è conosciuta per produrre pane casareccio, nel bosco di Nemi si coltivano le fragole: come dice la canzone *Nannì,* «*li Castelli so' così*». E a parte il godere di un'ottima gastronomia, in queste contrade non sembra esserci molto da fare. Forse, la loro storia si è per davvero conclusa; oppure, più semplicemente, non siamo in grado di muoverla. Le acque del lago, già ridotte per i lavori connessi al recupero delle navi, si ritirano progressive e inesorabili tanto in risposta a cicli antichi quanto per l'azione dell'uomo, fornendo così estremo emblema a quello svuotamento che sembra il segno della nostra epoca.

![*Le navi e il museo di Nemi dopo l’incendio del 31 maggio 1944*](images/navi_dopo_incendio.jpg){fig-align="center" width="547"}

Metropoli antica, detta già dai Bizantini *Is tin polin*, la città, Istanbul genera, travolge e sopravvive a quattro imperi: romano, bizantino, latino, ottomano. Charles Fourier, che critica e destesta capitalismo e libero mercato teorizzando società dove individualismo, merito e istanze socialiste possano accordarsi, annota che essa fosse destinata a diventare capitale del mondo. Su questa scia, Gustave Flaubert ne ammira lo splendore e la fierezza e, sentendosi schiacciato dalla sua folla e immensità, testimonia che «*come umanità è davvero enorme*», con cimiteri che sono «*foreste in mezzo all'abitato*» e palazzi che sembrano le navi di «*una flotta immobile*».[^26] Ritorna, anche sulle terra ferma, l'immagine delle acque.

[^26]: Gustave Flaubert, *Correspondance*, Charpentier, Paris 1887-1893.

Immagini arcaiche si sovrappongono a quelle contemporanee nel sistema gemello costituito dalla cerchia regolarissima del Grande raccordo anulare che circonda la capitale, e da quella più incerta e immaginaria dei paesi dei Castelli Romani e Prenestini. In tale sistema possiamo in qualche modo intravedere due diverse realtà. Nei due anelli che si evidenziano dalle mappe possiamo vedere la proiezione topografica dei Dioscuri, i divini gemelli figli di Zeus e Leda che fino alle Guerre Latine furono protettori di Tuscolo, le cui statue dalla seconda metà del XVI sec. ci accolgono alla sommità della scalinata del Campidoglio. In maniera più contemporanea, la filigrana di una metropoli romana capace di comprendere insieme città e paesi, alla quale prima o poi bisognerà fornire risposte. Fino ad ora, esclusivamente un abusivismo sfrenato ha saldato i paesi alla città, nessuno si è preoccupato di realizzare in modi adeguati servizi e infrastrutture: la condanna al provincialismo sancita dalla politica è stata implacabile. Questa condanna risulta ancora più beffarda laddove fu Roma a inventare la politica, ma in fondo fu una politica che ratificò il fratricidio, trasmessasi in tali forme pure alle sue eredità bizantine e ottomane.

Anche a Istanbul, Roma d'Oriente, i vuoti urbanistici tendono perlopiù ad essere colmati da una logica irriguardosa. La vertiginosa crescita economica verificatasi dal 2002 ha incrementato tanto il livello di vita quanto quello degli investimenti. Sulukule, nel distretto di Fatih, quartiere dalle piccole e colorate case in legno, abitato dai Rom dei Balcani dai tempi di Solimano il Magnifico, è stato travolto dalle ruspe nel 2009. Poco dopo, dall'altra parte del Bosforo, a Beyoglu e quindi tra Taqsim e Pera, sono stati abbattuti i palazzi ottomani in pessimo stato e dalla fama ancor peggiore di Tarlabasi, abitato da Curdi, vicino alla centrale strada Ìstiklâl Caddesi. Il posto di questi quartieri popolari demoliti deve essere preso da abitazioni di lusso. La nomina di Istanbul a Città europea della cultura ha così trovato celebrazioni in linea con le peggiori tendenze occidentali. Il nostro presente disattende di continuo le proprie esigenze. Ed è quindi il sottrarsi alle pretese della sua ignoranza a permettere quello spazio vuoto nel quale ritrova possibilità una sapienza.

## 5. Nel vuoto del nostro presente

*Nessuna delle potenze che governano questo mondo ha conosciuto questa Sapienza. (Prima lettera ai Corinti 2:8)*

![*René Magritte, I misteri dell'orizzonte (1955)*](images/Magritte.jpg){fig-align="center" width="585"}

Anche oltre il Bosforo e i Castelli il presente sfugge a se stesso e non sa bene come raccapezzarsi. Ogni cultura ha ormai sperperato l'eredità delle civiltà storiche e la miseria e l'impotenza si impongono ovunque. L'acume di Diana può quindi aiutarci ad afferrare il presente nelle intersezioni di tre pensatori tra loro piuttosto diversi, quali il filosofo Jacques Derrida, il poeta Eugenio Montale, il fisico Heinz Rudolf Pagels.

Dove è il tempo stesso ad essersi disarticolato portando ad «*effetti di spettralità*»*,* siamo esposti ad un'inadeguatezza diffusa e senza scampo. Eppure, Derrida suggerisce che la frattura di un «*tempo fuor di sesto*» possa essere a sua volta necessaria. Se nella diffusa non contemporaneità di un presente assente è impossibile pensare l'omogeneità, è il recupero della storia a permettere gli «*effetti di congiuntura*» che ne favoriscono in qualche modo una riparazione. Accogliere la responsabilità infinita per cui una cosa, ovunque accada, ci riguarda, e così «*imparare a vivere, infine*.»[^27]

[^27]: Jacques Derrida, *Spettri di Marx* \[1993\], Raffaello Cortina, Milano 1994.

Cosa tutto questo possa significare, lo scopriamo quando la pura esteriorità delle apparenze va a costituire la cifra di un'intimità e di una consistenza capaci di accogliere e consolare: in qualche modo, ciò viene descritto da Montale laddove, procedendo «*di qua dall'erto muro*», e quindi nell'esplorazione del finito, è possibile ascoltare il «*commuoversi dell'eterno grembo*» e incontrare il «*fantasma che ti salva*» (*In limine*, 1924).[^28] Il grembo è immagine di fertilità e di vita che si rinnova oltre ogni ricordo già fissato, il fantasma rappresenta la contingenza che spezza quanto è meccanicante determinato. E, oggi come ieri, i messaggeri sono spesso ignoti: semmai, è il messaggio ad essere riconosciuto.

[^28]: Eugenio Montale, *Ossi di Seppia*, Gobetti, Torino 1925.

Questo messaggio si annuncia in un vuoto che è perdita e potenzialità, equilibrio dinamico di materia le cui particelle costitutive, a detta di Pagels, si creano e si annullano di continuo, e sono misurabili, come prescrive il principio di indeterminazione di Heisenberg, soltanto in uno spazio limitato.[^29] In tale spazio la complessità è quanto riunisce parti interrelate che si influiscono reciprocamente, portando piccole cause ad avere effetti non predicibili e indefinitivamente sovrapponibili. Ogni possibile ha una struttura di cui attuiamo il codice proprio nel nostro andare.

[^29]: Heinz Rudolf Pagels, *Codice cosmico* \[1983\], Bollati Boringhieri, Torino 2016.

Pensosa la Luna si riflette in ogni specchio d'acqua, ogni mese compie il suo cerchio. Grazie al suo influsso, la potenza generatrice della Terra, nonostante le offese che continuamente riceve, non smetterà di sostenere il mondo degli uomini. A dispetto di un idiotismo perennemente incombente e di un provincialismo ancora ineluttabile, ogni località è suscettibile di diventare centro di una cultura cosmopolita in formazione, sollecitando partecipazione diffusa e pronto intelletto. Come un'antica divinità sempre viva nel suo farsi incontro, la realtà ha molti nomi e un'unica essenza. Al limite e al centro di ogni esistenza, spazi vuoti tuttora generano stelle, perfezione e sapienza.

![*Sairzamanlar, Şavşat Kalesi (2014)*](images/Sairzamanlar_Savsat_Kalesi.jpg){fig-align="center"}

*Prima stesura 2002, completato nel 2012, rivisto nel 2024.*

*Fotografia: Claudio Comandini, Santa Sofia riflessa sulle acque (Istanbul, agosto 2002).*
