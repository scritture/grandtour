---
author: Claudio Comandini
date: 2024-08-16
title: Intorno al campanile di San Rocco
categories:
  - storia
  - arte
  - urbanistica
  - Frascati
  - Tuscolo
  - Colonna
  - Claudio Comandini
---

![*Campanile di S. Rocco e Porta Caperchiano, 1850 ca.*](images/1. Campanile S. Rocco Porta Capestrano .jpg){fig-align="center"}

*Nascita, sviluppo e prospettive di una città a partire dal suo monumento più antico.*

## 1. *In Vivarium*

La chiesa di S. Maria in *«locus qui vocatur Frascata»* è ancora oggi sulla piazza che porta il nome di S. Rocco, un po’ spostata sulla destra di chi guarda rispetto alla fontana e alla Rocca. La sua prima menzione documentale compare sul Liber Pontificalis nell’876, insieme alle chiese di S. Sebastiano, in seguito pure Ospedale, non più esistente dagli anni cinquanta del novecento, che costeggiando il tratto urbano della Via Tuscolana era sul sito dell’attuale scuola media, e di S. Vincenzo, la cui collocazione è ipotizzabile dove venne eretta la chiesa delle Scuole Pie, nella parte alta del tracciato urbano superiore della via Tuscolana, attuale Corso Italia. L’ultimo quarto dell’800 è caratterizzato dalla dissoluzione dell’impero carolingio, diviso in tre tronconi dei quali l’Italia settentrionale e centrale occupano la parte più bassa di quello mediano, detto Lotaringia, il quale a livello territoriale risulta particolarmente instabile. La penisola è soggetta a numerose incursioni saracene, il ruolo universale di Roma è minato dai conflitti con Bisanzio su questioni teologiche e da quelli con la Germania sul ruolo imperiale nell’elezione del pontefice. La parcellizzazione dei feudi porta nel 901 all’affermazione a Roma di Teofilatto, “*iudex dativus*”, intendente di finanza con poteri militari, capostipite della potente casata tuscolana.

Durante il lungo periodo segnato dall’influenza tuscolana, Frascati non riceve nessuna menzione sui documenti, e torna successivamente alla distruzione della città di Tuscolo nelle bolle di Innocenzo III dei Conti di Segni (1200), Gregorio IX dei Conti di Segni (1228) e Innocenzo IV dei Conti di Lavagna (1244) come S. Maria «*in Frascata*», località indicata quale fondo destinato ad uliveto; il nome deriva dalla presenza di legna da ardere, e non da altro. I tre poteri il cui compromesso si è basato sulla distruzione dell’antica città si spartiscono il bottino: a Roma si consolida il Comune, l’impero domina anche nel meridione, il papato rilancia ogni sua prerogativa. Nel territorio della Campagna Romana si accrescono i centri che derivano dalla dissoluzione dell’immenso feudo tuscolano, del quale i Castelli romani sono soltanto una parte e dei quali Frascati è il più noto e centrale, tanto per la prossimità a Roma quanto per il ruolo nei traffici locali e verso il meridione. La storia fa comprendere quanto la località sia sempre stata terreno di battaglia tra poteri diversi; il presente ricorda quanto oggi essa necessiti di un rilancio complessivo.

![*Osteria del Dindolo al Matone, ca. 1980*](images/2. matone.jpg){fig-align="center"}

In un periodo in cui Tuscolo era ancora esistente, viene citata nei documenti la piazza più antica di Frascati, piuttosto piccola e nascosta, non distante dalla chiesa di Santa Maria in Vivario: la piazza del Matone, sulla quale si affaccia un lavatoio pubblico chiuso all’utenza dal 1983. Infatti, una Bolla del 1116 emanata dal pontefice Pasquale II Raineri di Bleda menziona l’area del Matone. Il nome deriva dal colle su cui la piazzetta poggia, e appartiene all’Abbazia Greca di Grottaferrata; laddove il documento è reputato di dubbia autenticità, risale al 1465, probabile anno di realizzazione del lavatoio, il Regesto stilato dal cardinal Bessarione, egumeno dell’Abbazia, che ne conferma nome e attribuzione, al tempo decaduta. Tale nucleo è limitrofo al tratto della via Tuscolana che lo lambisce dall’attuale Via Ludovico Micara, oltrepassando le Scalette di Porta Granara, nell’epoca che ci interessa soltanto una salita in terra piuttosto ripida; dalla parte opposta rispetto al Matone, si sviluppano i rioni che compongono quello che chiamiamo quartiere di S. Rocco e che nel dettaglio risulta piuttosto differenziato nelle parti.

Il nome *vivarium* della chiesa deriva dalla vasca per la coltura dei pesci della villa appartenuta al senatore Passieno Crispo e a sua moglie Agrippina e infine a suo figlio Nerone, alimentata a suo tempo da una sorgente probabilmente locata fuori porta presso l’attuale Chiesa del Gesù, allora non esistente. Nei tempi antichi lo sviluppo della villa e quindi della località segue la caduta delle acque, che trovano il loro punto di raccolta presso l’attuale villa Campitelli nella cisterna di Galba, peraltro successore di Nerone dopo il periodo dell’anarchia militare. Presso la zona detta di Bagnara (via Luciano Manara), non lontano da un locale in cui sorge un ninfeo romano, che con la tipica fantasia popolare dei luoghi viene erroneamente attribuito a Lucullo, è stata ritrovata una fistola, cioè una conduttura in piombo per l’acqua, con il nome di Agrippina (custodita presso l’Orto Botanico di Roma).

![*Angelo Uggeri, Ospedale S. Sebastiano di Frascati, 1800 ca.*](images/8. largo-pentini.jpg){fig-align="center"}

Invece, presso l’allora Ospedale di S. Sebastiano, dove è stato a lungo il primo cimitero, venne ritrovato un altro tratto di conduttura recante l'iscrizione del nome di Nerone (conservato al Museo dell’Abbazia di Grottaferrata). È plausibile che il controverso imperatore, in un panorama immenso che ancora oggi incanta lo sguardo, abbia ammirato da qui l’incendio su Roma. Dopo la sua sfortuna, il territorio diventa proprietà demaniale. Parte delle rovine romane sottostanti sono tuttora accessibili dall’abside centrale della chiesa, proprio dietro l’altare ricavato da un sepolcro paleocristiano, mentre dalla sagrestia si accede alla cripta nei cui pressi insiste il perimetro della chiesa primitiva del V sec., precedente quindi ogni fonte scritta conosciuta.

La chiesa viene ricostruita nel X sec., al tempo in cui la dinastia in seguito detta Tuscolana comincia ad espandersi, prima con Teoflilatto e Teodora, poi con Marozia, quindi con il figlio di lei Alberico, e infine con il figlio di questi, il pontefice Giovanni XII, il quale incoronando imperatore il re sassone Ottone rinnova l’istituto imperiale. Seghetti e altri storici menzionano un rifacimento ricevuto dalla chiesa nel 1296, e a detta del cardinal Ludovico Micara in quell’anno Bonifacio VIII Caetani benedice la prima campana su quella che deriva da una torre saracena e però esiste nella sua forma di campanile in maniera accertata soltanto dal 1305. Per comprendere storia e significato di questo primo monumento cittadino, sola testimonianza medievale superstite, continuiamo a passeggiare nella storia e quindi nelle sue vicinanze, lontani dal presente quanto basta per metterlo in prospettiva e cercare di comprenderlo meglio.

## 2. La Roma dei Colonna e la cattività avignonese

Alla fine del 1200 territorio e istituzioni sono segnate dal conflitto tra papa Bonifacio VIII e l’illustre famiglia dei Colonna. La genealogia di questa, che si diffonde soprattutto nel Lazio e nel Meridione, si collega per via di un fratello del pontefice Benedetto IX ai Conti di Tuscolo e di lì all’antichità e annovera nel blasone, oltre alla *gens* Anicia e Mamilia, anche quella Julia, mantenendo un’impronta politica di peculiare ispirazione romana. Il loro privilegio è quello di essere obbediti: se li incontri, devi fare quanto ti dicono. Da parte sua, il cesaropapismo del pontefice tende a riaffermare il ruolo accentratore della Chiesa mentre, con la decapitazione di Corradino di Svevia da parte di Carlo D’Angiò del 1268, l’impero si sta sfaldando e il contesto politico e sociale è ormai prossimo a sganciarsi dalle strutture di potere feudali.

![*Stemma della famiglia Colonna*](images/3. Stemma_Colonna.jpg){fig-align="center"}

Bonifacio VIII quindi deve combattere sovrani quali Ferdinando d’Aragona di Sicilia, internamente alla Curia è contrastato dai cardinali Giacomo e Pietro Colonna, a loro volta sostenuti dai Francescani e dai Celestini. Stefano il Vecchio, capostipite dei Colonna di Palestrina, conte di Romagna e sposato a Guacerande di L’Isle-Jourdain in Guascogna, compie nel maggio 1297 un’imboscata ai danni del pontefice presso Porta Tiburtina, depredando un convoglio carico di duecentomila fiorini d’oro atti ad acquistare un castello dai Frangipane. Conseguentemente, tutti i Colonna vengono deposti e scomunicati, e costoro reagiscono con i *Manifesti di Lunghezza* accusando il papa di elezioni illegali nonché di essere responsabile della morte del suo predecessore Celestino V da Morrone. I Colonna tentano la reintegrazione, ma nel dicembre 1297 una vera e propria crociata porta a due anni d’assedio e quindi alla distruzione di Palestrina, nonché alla confisca dei beni e alla dispersione di quella che viene definita *«dannata stirpe»*, esclusa persino dalle indulgenze giubilari del 1300.

Stefano il Vecchio e suo fratello Giacomo detto Sciarra (che vuol dire rissa violenta), podestà di Narni, si ritirano presso la corte francese preparando il terreno alla riscossa, che inizia a prendere luogo nel 1303 con lo Schiaffo di Anagni, condannato nel canto XX del *Purgatorio* persino da Dante che di Bonifacio era avversario. Il pontefice, intenzionato a emanare una seconda scomunica contro Filippo il Bello D’Angiò, viene imprigionato nel palazzo pontificio di Anagni da Sciarra e dal cancelliere del re Guglielmo di Nogareth che gli intima un processo, eppure riesce a fuggire. Il suo successore Benedetto XI Boccassini annulla la scomunica contro i Colonna, ma è comunque costretto a rifugiarsi a Perugia. Qui nel maggio 1305, dopo undici mesi di sede vacante, viene eletto Clemente V De Got, due anni dopo coinvolto dal re francese nella persecuzione contro i Templari. Nel 1309 il pontefice trasferisce la curia a Poitiers e nel 1313, pur ponendo sede ad Avignone, mantiene residenza nel feudo papale di Carpentras.

![*Alphonse de Neuville, Sciarra Colonna schiaffeggia Bonifacio VIII (1883)*](images/4. Alphonse de Neuville-Schiaffo di Anagni (1883).jpg){fig-align="center"}

Ai Colonna viene quindi accordato il recupero dei beni ed è concesso di ricostruire Palestrina. Stefano il Vecchio esercita potere a Roma, nel 1313 al fianco del duca di Baviera e imperatore Enrico VII Wittelsbach. Pur nella cruenza degli eventi, il suo comportamento appare esemplare: rimane a fianco del sovrano anche quando questi attacca l’Urbe in modo da garantire un minimo di equilibrio, e mentre permette la pace in città rifiuta l'investitura feudale che gli farebbe ottenere più potere. Nel 1328 Stefano sostiene il papa avignonese Giovanni XXII Duèze e il re di Napoli Roberto D’Angiò, trovandosi sul campo avverso rispetto a Sciarra, capitano del popolo romano, che da parte sua incorona come imperatore Ludovico IV il Bavaro, il quale a sua volta nomina pontefice Niccolo V Rainalducci. Si oppone loro Jacopo, uno dei figli di Stefano, che provoca la fuga del Bavaro e dell’antipapa. Entrato nelle grazie del legittimo pontefice, Jacopo è nominato vescovo di Lombes e intrattiene rapporti con Francesco Petrarca.

Nel 1333 il tentativo di espansione del Bavaro verso Napoli provoca lo scontro di Sciarra con gli Annibaldi che controllano il castello della Molara, ultimo avamposto insieme all’Abbazia di San Nilo di quella che fu Tuscolo. Il proposito viene abbandonato, Sciarra muore in esilio, torna la pace tra i Colonna. Roma senza papa continua ad essere travolta dalle consuete faide, in attesa di assistere alla quasi messianica epopea di colui che, tra molte contraddizioni, tenta di promuovere ordinamenti comunali definendosi quale ultimo “*tribuno del popolo*”, Cola di Rienzo.

## 3. Breve storia di una chiesa

Torniamo nel 1305 a Frascati dove, sotto l’autorità del Capitolo Lateranense, la chiesa di S. Maria in Vivario riceve un campanile romanico-romano rivestito in selce a tre ordini di trifore separati da mensoline, simile a quello di S. Maria in Cosmedin presso la Bocca della Verità a Roma. Nel 1478 Guillame D’Estouteville, normanno appartenente alla famiglia reale francese, papa mancato e uomo più ricco della sua epoca, riceve Frascati come saldo per debiti; a segno della sua munificenza lascia, oltre alla fontana ottogonale in pietra sperone, detta anche *lapis tuscolanus*, otto figli ottenuti da Girolama Tosti. L’affresco dell’abside della chiesa, che raffigura l’incoronazione della Vergine Maria, è attribuito a Francesco Caiazza, che visse a Frascati nell’attuale via dell’Olmo, morto sul patibolo per fatti di sangue nel 1486, del quale è sparita pure la lapide dedicatoria, ma non è certo l’unica cosa ad essere sparita. Nel 1495 la chiesa viene benedetta dal D’Estouteville. Nel 1592 si decide di non inumare più i defunti nella cripta sottostante, portando così allo stabilirsi del Cimitero presso l’Ospedale di S. Sebastiano.

Dopo i fasti del periodo che procede da Paolo III Farnese a Paolo V Borghese, nel quale i papi risiedono nella località, del 1610 la cattedrale viene trasferita nella chiesa di S. Pietro, che eredita anche suppellettili della sede precedente. Nel 1650 la cerchia muraria viene allargata portandola dall’attuale via Cairoli a fronte della nuova cattedrale, tagliando in diagonale quella che oggi è piazza S. Pietro. Dopo la peste del 1656, alla chiesa di S. Maria viene aggiunta una dedica a S. Rocco grazie alla riscoperta degli affreschi quattrocenteschi che raffigurano lui e S. Sebastiano, secondo un’iconografia che si consolida dai tempi di Martino V Colonna. Laddove al soldato romano Sebastiano era dedicata una chiesa già da tempi remoti, il nome più tipico della chiesa e della piazza diventa quello di Rocco, il santo di Montpellier di origine tuscolana amico degli appestati, sempre in compagnia del cane che gli porta cibo. Nuove immagini del culto dei santi vengono realizzate nel 1715 nella cappella loro dedicata, che riceve nuove decorazioni di Pietro Gagliardi e Domenico Jannetti nel 1867. Nel 1765 il Duca di York, ultimo discendente degli Stuart, cardinale e vescovo della città, compie il rifacimento della facciata. L’intero complesso è oggetto di restauri, rifacimenti e aggiunte nel 1878 e quindi nel 1958-1969. Soltanto allora le dieci colonne di pietra sperone furono liberate dalle coperture in calce al tempo della peste usate per allontanarla.

![Bombardamenti presso la chiesa di S. Maria o S. Rocco a Frascati, 8 settembre 1943](images/6. san-rocco-bombe.jpg){fig-align="center"}

I bombardamenti alleati dell’8 settembre 1943 colpisco la chiesa demolendone la parta più prossima alla Rocca e operano chirurgicamente attorno al campanile isolandolo dai palazzi cresciutigli intorno, attuando involontariamente un progetto del 1915. L’orologio che vi era apposto dalla parte di Piazza Paolo III viene spostato su uno dei campanili di S. Pietro. A vederlo da tale prospettiva, il campanile sembrerebbe appartenere al pur valido negozio di generi alimentari della signora Mirella, e tutto il tratto che lo unisce alla chiesa sottostante resta coperto da costruzioni di vario tipo e non è visibile. Sul lato opposto, un pezzo di colonna romana rimane incostonata tra queste costruzione e l'angolo destro del campanile. Nella nicchia bassa vi sono affreschi stratificati dei quali gli autori sono ignoti; quello più in profondità rendeva presente la figura del Figlio, quello in superficie quella della Madre; ambedue sono stati coperti da un restauro che a definirlo dilettantesco gli fai un complimento.

Nella piazza di S. Rocco nel 1969 la fontana ottogonale, che rimanda alla sovrapposizione tra la Gerusalemme celeste e quella terreste e alla perfezione, viene spostata dalle adiacenze della Rocca e collocata al centro della piazza, dove era stata originariamente posta nel 1480, concludendo così una lunga serie di peregrinazione da un punto all’altro. Le fresche acque che oggi zampillano provengono dall’Algidosia, presso la Molara, le cui condutture dal tempo di Clemente VIII Aldobrandini attraversano tutta Frascati dalla zona delle Scuole Pie a quella della chiesa di S. Bonaventura; come recita la lapide posta nella parte che guarda Roma, “*Ninphar haec domus*”: la fontana è casa di una ninfa.

![*Piazza S. Rocco al tempo della vendemmia, 1950 ca.*](images/7. san-rocco-botti.jpg){fig-align="center"}

Sul lato nord del campanile una lapide in marmo bianco dedicata alle anime dei defunti ricorda con caratteri gotici fortemente abbreviati alcuni informazioni, invero piuttosto parziali e pasticciate. Segnala che il campanile è stato realizzato il 26 aprile 1305, sotto Clemente V: la scritta potrebbesi dire profetica, giacché il pontefice viene ufficialmente eletto in maggio. Viene quindi la dedica ai defunti “*Andrea Madiss et Johannis Jordani*: a detta di Santovetti e di Razza, l’indicazione potrebbe essere di due nomi, dei quali il secondo è tipico presso gli Orsini, il cui antenato più illustre è papa Celestino III, tra i responsabili della distruzione di Tuscolo e storici rivali dei Colonna. Da parte sua, Mergé suggerisce si tratti di un unico nome, indicando nel secondo il genitore del primo, il cui patronimico è riscontrabile in un notaio di casa Colonna, i quali effettivamente si impongono a Frascati per una periodo piuttosto rilevante, per quanto in maniera discontinua, per poi sparire e tornare al massimo come governatori.

Osserviamone brevemente alcune fasi. Nel 1420 Martino V rompe la cattività avignonese, si stabilisce a Roma nel Palazzo dei SS. Apostoli e accompagna il suo rientro all’attribuzione dei territori della Chiesa ai suoi congiunti; Frascati spetta, insieme a Molara, Montecompatri, Marino, Rocca di Papa, Lariano, Genzano, Nemi e Ardea, al cardinal Prospero figlio di Lorenzo. Già sotto il pontefice a seguire, Eugenio V Condulmer, il territorio viene perduto, costringendo alla riconquista, fin quando nel 1485 si accende un ennesimo scontro tra Colonna e Orsini. Nella circostanza Prospero Colonna di Gennazzano figlio di Antonio, tra gli uomini d’arme eminenti di un epoca in cui la guerra era una delle belle arti, occupa la Rocca di Frascati e rapisce uno dei figli del D’Estouteville. Un'irregolarità della superficie che può ascriversi ad un cannone è ancora visibile sul lato occidentale del campanile, non lontano da dove erano le fortificazioni. Si combatte su tutto il Lazio, da Marino a Genazzano, da Nemi a Bracciano; l’intervento di papa Innocenzo VIII Cybo porta i Colonna, ma non gli Orsini, a rappacificarsi con lui, e nel 1488 è pace anche tra Colonna e D’Eustoteville. Le casate romane quindi si alleano nel contrastare il papa spagnolo Alessandro VI Borgia.

![*Aliprando Caprioli, Ritratto di Prospero Colonna, 1596-1600*](images/Prospero_Colonna.jpg){fig-align="center"}

Nel 1494 Carlo VIII di Valois discende in Italia puntando a Napoli e dà l’avvio alle guerre d’Italia. I Colonna, insieme ad altri signori quali Ludovico il Moro di Milano, sono suoi alleati. Il pontefice requisisce i beni dei Colonna. Frascati viene quindi annessa al ducato di Nepi, e la piccola Lucrezia sua figlia potrebbe essere così cresciuta, nell’isolamento sospettoso in cui i Borgia si tenevano, oltre che in piazza Pizzo di Merlo a Roma, proprio nei luoghi tuscolani che furono anche di Nerone. Alla nomina come Giulio II di Giuliano della Rovere, deciso rivale di Borgia, i Colonna sono reintegrati dei loro beni. La nipote del pontefice Lucrezia della Rovere viene data in sposa al valoroso Marcantonio I Colonna, distintosi nella battaglia che nel 1506 porta definitivamente Bologna nell’orbita romana. Gli sposi ricevono congiuntamente in dote il feudo di Frascati, che nel 1515 viene fornito di uno Statuto cittadino.

Il Sacco di Roma del 1527, favorito dal focoso Pompeo Colonna, egumeno a S. Nilo, fedelissimo dell’imperatore Carlo V d’Asburgo e da tempo impegnato in una guerra personale con Clemente VII de' Medici, porta l’Urbe in rovina, permettendo così una crescita di importanza di Frascati. Attraverso complesse operazioni immobiliari mediate da Alessandro Farnese, che fu anche lui dalla parte dei Lanzichenecchi, Frascati passa nel 1537 al diretto dominio papale, tenuto dal di lui padre Paolo III. La rivendicazione della proprietà da parte di Ascanio Colonna non viene accolta, anche il ricorso del ramo dei Colonna di Riofreddo viene cassato, così come quello degli eredi D’Eustoteville. L'anno successivo il pontefice da *castrum* nomina Frascati quale *civitas* e S. Maria assume il titolo di cattedrale, divenendo sede vescovile. L’intensa attività urbanistica viene affidata a Sangallo il Giovane ed è ultimata la Rufinella, la prima delle ville tuscolane volute dall’aristocrazia papale. L’importanza della località, stabilizzatasi con un forte ancoraggio ai poteri romani, è destinata a crescere.

![*Porta Romana antica di Frascati, prima del 1888*](images/5. porta_romana-antica.jpeg){fig-align="center"}

## 4. In giro per rioni

Il campanile rimane lì, dove ancora sta. Le maioliche circolari sulla sua sommità, sette per ogni lato, cinque sopra e due sotto, conoscono ancora i colori che ne videro le origini: rosso, verde, blu e giallo variatamente assortiti. Torniamo quindi nei primi decenni del 1300, dove sappiamo che i continui conflitti tra Colonna e Orsini e le lotte intestine dentro le stesse famiglie nobiliari rendono Roma ingovernabile. A breve verrà contesa tra diversi poteri anche Frascati, priva di fortificazioni e di modeste dimensioni che conta, come si deduce dalla tassazione di dieci rubbie di sale al semestre imposta dalla Camera Apostolica, circa un migliaio di abitanti.

Cerchiamo di ricostruire i rioni popolati da queste anime antiche nelle strade di oggi. Il rione Vardesca, che fornisce nome a una via oggi spezzata in due tratti, è sul lato nord della chiesa, delimitato nella parte più ad est dal decumano romano, attuale via dell’Olmo. Verso est comprende l’area di Piazza Bambocci, il cui nome deriva, in maniera simile pur se diversa rispetto alle “*grottesche*” della Domus Aurea, dalle maschere rinvenute trai ruderi della villa di Nerone e usate come decorazione sulle case, che ha come confine i bordi dell'attuale Piazza del Mercato, ai tempi non esistente. Va inoltre segnalato che la denominazione di Piazza Bambocci prima del secondo conflitto mondiale era attribuita all’attuale piazza Casini, e quella che conosciamo oggi con tale nome era occupata da agglomerato di costruzioni basse e irregolari inframmezzate da viuzze dai nomi tipo Via della Trippa e Via della Trippetta; come altri elementi, anche soltanto nella zona troppi per venir qui nominati tutti, distrutti dalle bombe angloamericane. Verso ovest, la Vardesca si estende dall’area che da Via Caperchiano, scalinata che dall’arco di ingresso posto nei pressi del campanile scendeva in basso ricollegandosi con quella che era chiamata Concia, per incrociare la strada anticamtente detta Maremmana (nel punto oggi alla confluenza tra Via Brigida Pastorino e Via Gregoriana), e quindi procedere da Via Sciadonna verso le campagne. Il rione era caratterizzato dalla presenza di fortilizi medievali poi riadattati e rovine romane, anche di epoca repubblicana che nel 1888 verranno coperti dalla realizzazione di Via Regina Margherita, la cosiddetta “*Via Penza*”, via pensile ideata dal Valadier che guarda al cimitero moderno.

La Vallocchia è nel livello più in basso, nell’attuale Largo Pentini, e accoglie il diverticolo che dalla Tuscolana conduceva a Porta S. Rocco, il più antico ingresso della città. La porta venne abbattuta per i lavori della via pensile insieme alle piccole abitazioni che la fiancheggiavano e ad un tratto di mura che ancora portava lo stemma Piccolomini. Per lungo tempo erroneamente attribuita al Vignola, la possiamo immaginare collocata tra i due platani del terrazzamento prospiciente la Rocca, la cui prospettiva definiva il semicerchio sottostante dell’abitato che caratterizzava quella che oggi chiamiamo Via Borgo S. Rocco.

![*Via Borgo S. Rocco, prima del 1950*](images/9. via-borgo-san-rocco.jpg){fig-align="center"}

Nella parte superiore della Rocca, la piazza a lungo chiamata del Mercato per via del mercato settimanale colà concesso il giovedì, come citato nella lapide del 1697 apposta su una colonna romana che si eleva sulla fontana in pietra sperone con mascherone e vasca. Probabilmente la prima pubblica della città, le sue acque provengono dalla zona dell’Abbazia di San Nilo. Originariamente la colonna era posta all’inizio della discesa intitolata a D’Estouteville, e i due monumenti vennero sovrapposti nel 1840. Precedentemente la concessione di Paolo V del 1607 di tenere mercato nelle mura cittadine, questo veniva effettuato nella parte esterna alle mura e quindi nella succitata zona della Vallocchia. Alla colonna si sovrappongono le chiavi papali dello stemma cittadino deciso da Paolo III, al quale oggi la piazza è dedicata, e quindi delle pignatte che rappresentano lo stemma di Innocenzo XII Pignanelli sotto il cui pontificato vengono eretti i monumenti, il cui nome è ricordato insieme a quello del governatore Carlo Colonna.

![*Veduta della piazza della Rocca di Frascati, 1840 ca.*](images/11. rocca-fontana-superiore.jpg){fig-align="center"}

La Rocca rivela interventi che si sono succeduti nel tempo, da Pio II Piccolomini a cui si deve la fondazione, al D’Estouteville che la fortifica, ai vari passaggi dei Colonna, e allo stesso Paolo III che ne aggiorna l’aspetto che dà sulla sua piazza. Il Duca di York eresse la torre in stile scozzese, ornata internamente delle tele del pittore polacco Taddeo Gunz, dentro quello che dopo di lui viene apparato quale Palazzo vescovile; oggi, laddove la sede vescovile è stato posta a Velletri, il palazzo deve ricominciare a farsi chiamare Rocca. Da parte loro, fontana e pertinenze, le cui prossimità sono molto frequentate a tutte le ore, risultano piuttosto malmesse, danneggiate dall’incuria amministrativa e dal vandalismo generico di chi ha piantato rampini e inciso sui monumenti come se niente fosse, e al massimo ci ha messo un rubinetto non pertinente al contesto.

![*Mascherone della fontana di Piazza Paolo III, 2020*](images/10. mascherone.jpg){fig-align="center"}

Adiacente a tale piazza, quello che oggi chiamiamo Largo duca di York, già Via delle Carceri. Nella parte occidentale si elevava un palazzo fatto costruire dal cardinal Giacomo Savelli, governatore di Frascati, che nel 1553 diviene oggetto di una ribellione popolare a mano armata, a quanto pare ampiamente giustificata. Nel 1590 viene venduto alla Comunità che vi realizza, affiancandolo al palazzo vescovile, il secondo edificio comunale, successivo a quello del palazzo senza fondamenta sito presso dove nell’attuale piazza Bambocci c’è il Forno Ceralli. La centralità della zona favorisce la crescita del suo decoro, e il palazzo viene ampiamente ristrutturato nel 1771. Nel 1868 la sede comunale viene spostata a Palazzo Botti, poi anche Casa del Fascio, quindi Tribunale, ora adibito a uffici per servizi comunali, adiacente la cattedrale di S. Pietro. Palazzo Savelli viene venduto alla Sede Apostolica, che vi stabilisce il Carcere Giudiziario, sostituendo così il primo carcere che, come segnala la sagomatura a “*mezzo litro*” della grata in Via D’Estouteville, era nei sotterranei della Rocca. Demolito dalle bombe dell’8 settembre, prende il suo posto una palazzina di case popolari di proprietà comunale.

La zona, la cui rinascita è dovuta al lavoro delle attività lì presenti, che caratterizzano in modo peculiare la movida cittadina, ancora mantiene in modo incongruo il declassamento deciso dai tempi in cui era sopratutto il carcere a caratterizzare l’area, senza però mantenere il fascino del posto solitario lontano dalla pazza folla. E per quanto possa offrire ad ognuno la sua ora d’aria e rancio su misura, sembra incombervi un oblio generale che svilisce i pur notevoli potenziali e minimizza gli interventi resisi necessari, aggravando le difficoltà di gestire tanto il traffico locale quanto il flusso turistico nonché la stessa abitabilità, lasciandoci in attesa della cura che restituisca piena dignità storica e urbanistica a quanto già da tempo ha prodotto città e conosciuto storia. Nella parte orientale del Largo, c’è poi il Grand Tour BookWineBar, da cui ora vi scrivo: se passate, posso raccontarvi questa e altre storie.

![*Grand Tour BookWineBar a Largo Duca di York, 2024*](images/fuori1.JPG){fig-align="center"}

*Pubblicato in forma breve su «il Tuscolo» #211, 15.12.2018. Riveduto e ampliato.*
