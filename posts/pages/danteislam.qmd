---
categories:
  - letteratura
  - filosofia
  - religioni
  - Claudio Comandini
tags:
  - Dante
  - Cristianesimo
  - Islam
date: '2024-05-27'
title: "Dante domestico, Dante musulmano"
author: "Claudio Comandini"
---

# Dante domestico, Dante musulmano

![Bartolomeo Pinelli, Virgilio e Dante su Gerione (1825)](/images/gerione.jpg){fig-alt="Gerione" fig-align="center"}

*Del perché Dante può ancora insegnare qualcosa a tutti.*

1.  ##Dante prima di noi##

Dante, pare strano ma occorre ricordarlo, stabilisce le coordinate del *dire poetico* italiano e della sua lingua, segnando la propria preminenza nella cultura del Paese nonché nella sua memoria politica e sociale. La considerazione del suo operato è inevitabile per chiunque, in qualsiasi modo, abbia a che fare con la poesia o con l'Italia. Dante ci appare a noi *domestico*, lo chiamiamo sempre per nome e mai per cognome e rappresenta un patrimonio inalienabile delle nostre case. Non può nemmeno mancare nella considerazione dei media che fagocitano ogni cosa e che, in maniera ormai più pervasiva della scuola, ne permettono la diffusione, per quanto a volte soltanto nel nome (ma si sa, basta la parola, dicono...). E così va a finire che Dante, insieme alla Costituzione e alla magistratura, rappresenta il feticcio più nominato e abusato dagli italiani.

Anche di fronte alla volgarità di tutto ciò, lo stesso Dante sarebbe rimasto particolarmente dispiaciuto che in queste nostre stolte cronache dei musulmani frequentanti le scuole medie, regolarmente residenti nel Paese, ne possano rifiutare lo studio o addirittura la considerazione, per quanto nemmeno tanti professori gli rendano in definitiva adeguato servizio. Eppure, c'è stata un’epoca non poi così remota in cui pubblicazioni popolari, tipo i ricchi opuscoli settimanali della Fabbri, permettevano a tutti, come se davvero fosse un diritto costituzionale, di approcciare e apprezzare la ricchezza culturale del poeta, certamente profondamente cristiana ma non solo, e particolarmente debitrice della cultura musulmana come del resto lo è tutto il nostro mondo. Tali questioni sono importanti per tutti, nonostante l'ottusa chiusura che possano ancora dimostrare quelli che, in ogni schiera, fanno della *chiusura* in una presunta identità la tomba del pensiero.

Per uscire fuori da tali strettoie, che condizionano fortemente i nostri difficili tempi, occorre, come ammoniva Gombrovich, cercare un Dante che si sottragga alla convenzionalità letteraria e anche all'eccessiva confidenza, e farlo parlare attraverso il rapporto tra testi, epoche e culture. E quindi, come consigliava Montale, ritrovarlo proprio nella sua *estraneità* a noi, intento a parlare a questo nostro nuovo medioevo tecnologico e a questo nostro inferno di cui egli si diceva *«certo»* (*Lo sai: debbo riperderti e non posso*), e rispetto al quale abbiamo quantomeno il compito di decifrarne i caratteri.

2.  ##Dante e la lingua##

Cerchiamo quindi di entrare nell'opera e nella lingua di Dante e nel loro intreccio. La *Commedia*, chiamata "divina" soltanto da Boccaccio in poi, si staglia come un'immensa cattedrale culturale composta di materiali prefabbricati che maturano in una sintesi originale nel travaglio e nella concentrazione dell'esilio. Ratificando la legittimità dell'uso del volgare in letteratura, viene raccolta l'esperienza di un'epoca nella testimonianza di una concreta persona storica, che converge nell’unità e nell’universalità di una visione improntata alla fede. Dante, poeta propriamente "civile" nel suo vivere fino in fondo le tensioni del suo tempo, ampiamente glorificato tanto nel risorgimento quanto nel dopoguerra per permettere un'educazione diffusa e una cultura popolare nel segno dell’unità nazionale, rimane propriamente civile e in qualche modo nostro contemporaneo laddove sua esperienza è quella di un'Italia, ora come allora, travagliata e spezzata, nella quale ogni identità, al di là di rivendicazioni sterili, può formularsi solo per *intersezioni*.

Ciò riguarda anche la questione della lingua, alla quale dedica in modo precipuo le acute riflessioni del *De vulgari eloquentia*. Il libro, destinato ai dotti, è scritto in latino, e descrive la genesi e la casistica delle diverse lingue parlate in Italia. Il *volgare illustre*, distinto da quello cardinale, regale e curiale, non è nessuna di queste, e va quindi dedotto per creazione retorica, combinando tra loro il volgare, vale a dire la lingua parlata *«che si apprende dalla nutrice»* (cap. I), mutevole con le condizioni di tempo e luogo, e la grammatica, ossia la lingua resa solida e duratura nel sottostare a regole decise da un élite. Esistono poi anche volgari indegni, da scartare per l'asprezza dei suoni: quello romano, quello di Umbri e affini, di Spoleto e della Marca d'Ancona, quelli di Milano, di Bergamo, del Friuli e particolarmente di Aquileia, dell'Istria, nonché di Genova, del Casentino, della Sardegna intera (cap. I:12). Il Siciliano, nonostante i risultati raggiunti dalla corte di Federico II, comunque molto diversi da quelli della lingua parlata, *«non merita assolutamente l’onore di essere preferito agli altri, perché non si può pronunciarlo senza una certa lentezza»* (I:12).

Dante è lapidario, schietto ed esigente anche con i suoi pari, e siccome *«il volgare che cerchiamo è altra cosa»* fa fuori sorprendentemente anche i Toscani che, per quanto presentino delle eccellenze, sono più di tutti *«intronati da quel loro turpiloquio»* e, pur rivendicando priorità in preda ad un *«delirio da ubriachi»*, sono semplicemente *«rimbambiti dalla loro follia»* (I:13). Così, risulta che sono i Bolognesi a parlare *«la lingua più bella di tutte»*, dove *«prendono dagli Imolesi il morbido e il molle, e invece dai Ferraresi a dai Modenesi una certa chioccia asprezza che è propria dei Lombardi»*, ottenendo così *«una soavità degna di lode»* (I:15). Tuttavia, Dante rileva pure che a San Felice e a Strada Maggiore parlano lingue diverse, a segno della *«dimenticanza della prima lingua»* (I:4-6), idea che ci spedisce direttamente alla cacciata dall'Eden. Ad ogni modo, anche il bolognese non è adatto ad essere lingua letteraria. Il volgare illustre non è quindi affatto, come crede una diffusa ed errata vulgata, la lingua del popolo, e addirittura si conviene soltanto a coloro che hanno *«ingegno e sapere»* (cap. II:1).

Dante lasciò incompiuto il *De vulgari,* che rimase dimenticato fino a quando agli inizi del 1500 Gian Giorgio Trissino ne acquisì un manoscritto che circolava a Padova, e nel dibattito successivo venne addirittura contestato nei toni e nell'attribuzione, tanto per residui dell'enfasi umanista sulla classicità greca e latina, quanto per le difformità tra il testo e opere quali il *Convivio* e la *Commedia*. Infatti, le riflessioni del *De vulgari* danno predominanza al volgare e quelle del *Convivio* al latino, mentre la fitta analisi linguistica del *De vulgari* non lascia tracce evidenti nella *Commedia* che utilizza come lingua il fiorentino del suo tempo, piuttosto aperto al siciliano letterario. Quanto resta costante è il proposito, che troverà particolare seguito in Manzoni, di legittimare l'uso del volgare per trattare temi nobili in contesto letterario e quindi per costruire una norma letteraria unitaria.

Nella *Commedia*, questa opera tanto diffusa negli arredi domestici eppure spesso nemmeno sfogliata, una struttura improntata alle fasi di *perdizione, pentimento e salvazione* intreccia i piani dell'umano e dell'eterno permettendo nel primo il tralucere dell'altro attraverso una ampia escursione di stili. Lo sdoppiamento critico tra personaggio smarrito e narratore consapevole non risponde a quello *«stento»* criticato quale carattere di incertezza da Benedetto Croce, ma piuttosto è quanto permette una narrazione a più livelli. In questa vera e propria *selva*, rispetto al simbolo e all'allegoria, prevale quanto Eric Auerbach chiama *«figurale»*: le immagini non concentrano idealmente le qualità dominanti e non ne rappresentano astrattamente il significato nascosto, ma nemmeno escludono la dimensione reale: piuttosto, portano a corrispondenza figura e compimento, mantenendo concretezza storica.

Insomma, quella di Dante è una poesia che nasconde narrazioni, si correla ad un reale al quale fornisce significati, è basata su idee e trasmette idee, mutuate perlopiù dalla Scolastica e dalla cosmologia tolemaica. Le Sacre scritture sono segno di rivelazione e il reale è cifra del divino. I debiti nei confronti di Aristotele avvengono attraverso la mediazione di pensatori arabi quali Averroè, il cui pensiero complica il rapporto tra universale e particolare nel concetto di *intelletto agente*, mente universale che in ogni uomo corrisponde a quanto, prima di ogni forma, attua la materia e individua e fissa le *forme pure*, operando la conoscenza in virtù dei caratteri di eternità, separatezza e unicità.

Tale concezione, la cui vasta e sotterranea influenza coinvolge in un *pensiero del possibile* figure come Bruno e Leibniz, nonché autori individuabili nelle correnti più o meno rubricate sotto i nomi di romanticismo, idealismo, contingentismo, decostruzionismo, introduce nel pensiero uno spiccato aspetto *non-umano*. Dante è tra quanti considerano che proprio questo, in quanto pensiero di Dio, è quanto ci rende compiutamente umani, così come l’esperienza storica è realmente tale laddove è vissuta sotto il segno dell'eterno. Dante approfondisce il senso di un cristianesimo in crisi, mentre il progetto della Chiesa chiede di essere completato dal disegno dell'Impero, e attribuisce al Comune il compito di apportare fratellanza e permettere mediazione. E così, nel conflitto continuo di una Chiesa e di un Impero ormai prossimi al naufragio, laddove il nascente Comune ha già da tempo manifestato pulsioni distruttive, Dante cerca ancoraggio nelle prime due istituzioni fornendo loro teoria e legittimazione, e va a finire che conosce l'esilio ad opera della terza. E mentre da tempo la prima ha ineffabilmente dissolto le proprie forme in altro e la seconda ha sublimato la propria in una solenne caricatura di se stessa, la terza fa parte di quelle che, nonostante le palesi insufficienze, ancora decidono, imperano e pontificano.

Tutto ciò contribuisce a farci comprendere che il poeta più diffuso nelle nostre case sia stato e rimane, caso piuttosto atipico in una letteratura nazionale composta perlopiù da ruffiani, un *outsider* privo di scrupoli verso ogni comoda collocazione; analogamente, nell'inarrestabile inflazione di pensieri irrimediabilmente terra-terra e di pretese assolute e ineffabili, rimane tuttora viva l'esigenza di fornire spazio ad una mente universale capace di specificarsi in ogni pensiero.

3.  ##Dante e Adamo##

Lo smarrirsi di Dante nella selva della perdizione è teologico e politico, e trova nella poesia lo strumento della propria salvezza. Tale caduta è analoga a quella di Adamo, che con il Peccato originale perde l'Eden pur rimanendo armato di una lingua con cui opera la ricombinazione nei confronti di un mondo da cui è ormai separato. Adamo è l'Uomo Universale, conosciuto dalla Cabala con la nozione di *Adam Kadmon*; tale carattere viene ribadito dall'Islam con quella di *al-Insān al-Kāmil*. Se per il Cristianesimo la venuta di Gesù ha rimesso il peccato di Adamo pur lasciandoci in attesa della sua seconda venuta, per l'Ebraismo la sua fuoriuscita dal Paradiso apre il confronto con la storia che a sua volta prepara l'avvento del Messia, mentre per l'Islam la serie dei profeti che questi inaugura viene conclusa da Maometto e c'è comunque un'apocalisse ad attenderci. Pur nella differenza con cui i tre diversi monoteismi si articolano, Adamo si situa da solo al principio di ogni cosa per poi fornire vita alla specie umana e ai suoi assortiti destini. Nel suo piccolo, Dante si situa esattamente dalla parte opposta della creazione, alla deriva di un universo che cerca di riassumere nella sua opera poetica, partendo da un'iniziale solitudine per poi confrontarsi serratamente con persone di ogni tipo, e ne decide le sorti.

Ad ambedue, che parlano da una dimensione che non è esattamente quella dei viventi, viene in soccorso la profezia, la cui funzione rimane vacante dopo che le religioni rivelate hanno in diversi modi decretato chiusa la serie dei profeti. Tanto per Adamo quanto per Dante, si tratta di una profezia che guarda all'indietro, non verso il futuro ma verso il passato, e giunge a chiudere un'epoca. Il *Midrash,* l'esegesi biblica ebraica, ricorda che Adamo dopo aver perduto il Paradiso è costretto ad andare avanti a causa della tentazione subita nei confronti del potere da Eva; nella *Commedia*, a cause dei problemi determinati dai suoi rapporti con il potere, Dante si dirige di continuo verso un passato che arriva a coinvolgere lo stesso Adamo. Per ambedue, umanesimo è quanto viene *dopo*, e nel divenire estranei all'intero mondo di significati da loro stessi convenzionato, somigliano a noi, estranei anche a noi stessi. Particolarmente in questa epoca nella quale l'umanesimo è ormai alle nostre spalle.

Sulla soglia di questo nostro Eden in stato di abbandono avanzato, nel primo canto dell'*Inferno*, proemio a tutte e tre le parti della *Commedia*, *«paura»* è la parola che segna il maggior numero di ricorrenze (v. 6, 15, 19, 44, 53), e ad essa si contrappone e fa argine *«pietà»* (v. 21). Prima dell'incontro con le fiere del v. 38, la dimensione è propriamente infernale, eppure in essa è vivo uno slancio che, laddove tiene fermo il piede *«più basso»* (v. 30), riesce a mantenere il passo verso la luce che appare oltre il colle. La condizione umana è vissuta nei suoi aspetti più oscuri già secoli prima della *stagione all'inferno* di Rimbaud; molto prima di Heidegger e delle sue riflessioni sul *pensiero poetante*, l'oscurità viene preservata dal divenire tenebra dal tralucere della poesia.

E infatti, dopo la comparsa delle tre fiere, è un poeta a comparire: Virgilio. Profeta di una religione ancora a venire, vate recalcitrante di un impero ai suoi albori, mago non per commercio con i demoni ma per potenza di pensiero, viene assunto quale guida esemplare di una ragione capace di ascendere alla fede. Una fede che, se evidenzia forte portata emotiva, è matematica nell'esattezza dei riferimenti. La nostra contemporanea compulsiva approssimazione, che distorce ogni cosa restando sempre e comunque chiusa in se stessa, rimane sulla soglia di tale complessità. E, per quanto voglia parlarne, non riesce a comprendere la sovversiva passione di rovesciamento dell'esistente dalla quale la *Commedia* è mossa.

Nel suo intinerario, Dante procede dalla selva e, girone per girone, arriva ad un giardino. In *Purgatorio* XXXII incontra dopo dieci anni Beatrice e si trova al cospetto proprio dell'albero della conoscenza che segnò la cacciata dal Paradiso. L'idea di albero si trova anche nel *De Monarchia*, dove il concetto di *Lignum*, talento che deve fruttificare, viene contrapposto a *Vorago*, l’abisso che rischia di inghiottire, seguendo un'alternativa che resta operante in ogni momento. La visione acceca gli occhi e complica la testimonianza, e qui diventa opportuno procedere per pochi cenni essenziali. La *«pianta dispogliata/ di foglie»* (v. 38-39) conserva il *«seme dei giusti»* (v. 48), e tuttavia si *«innovò»* (v. 58) in fiori variopinti grazie alla sua associazione con il carro. Significativamente, a Dante mancano le parole e, mentre si addormenta incapace di trascrivere quanto accade, le virtù di cui Beatrice si adorna si contrappongono al bestiario infernale e il nome di Adamo viene mormorato in coro da sette donne in processione. In questo intrico di figure, si chiarisce che la storia della salvezza si compie grazie alla Chiesa che accoglie chi è *«cive/ di quella Roma onde Cristo è Romano»* (v. 101-102): nonostante le polemiche personali, le controversie dottrinarie e le accuse di eresia, l'adesione al cattolicesimo appare piuttosto netta.

Dante quindi si sveglia e Beatrice gli ricorda che presto saranno insieme cittadini del Paradiso: la promessa d'amore si intreccia alla certezza della morte, riconfermando la vita individuale più intima e compiendo nei rapporti umani il senso della *Parusia*. La Seconda venuta di Cristo, pur se quelli che si dicono cristiani non lo sanno più, resta ad attendere alla fine dei tempi tanto loro, quanto i musulmani; se è proprio sulla natura di Cristo che avranno da discutere, a complicare il quadro c'è anche la venuta del Messia degli Ebrei, per il cui ruolo a suo tempo la candidatura di Gesù venne, come qualcuno dovrebbe ricordare, rifiutata. Mentre tali questioni da sempre imminenti restano aperte, manteniamoci sul percorso di Dante e riprendiamo il discorso su Adamo.

In *Paradiso* XXVI la pietà riscatta anche il primo uomo, e a segno della carità divina viene reintegrato assieme ad Eva nella redenzione cristica; eppure, Adamo, che nel Paradiso trascorse solo sette ore, per restare 930 anni sulla Terra e 4302 nel Limbo, testimonia che al tempo della costruzione della torre di Babele *«la lingua ch'io parlai fu tutta spenta»* (v. 126), così come aveva ricordato già il *De vulgari*. Sappiamo quindi che lingue si disperdono, differenziandosi secondo la tripartizione di Europa settentrionale, Europa dell'Est, Europa meridionale, ognuna caratterizzata da forme affermative diverse (*iò, es, oc-oil-sì*). La perdita della *lingua primordiale* porta inoltre a riconoscere, in un convenzionalismo epistemologico *ante-litteram*, come nessuna scienza, nella propria caducità, possa dimostrare o provare il proprio oggetto, che essa assume o al massimo *«suppone»* (*Convivio*, II-XIII:3).

Può così comprendersi come nella *Commedia* i contenuti del *De Vulgari* vengano estremizzati a partire dal loro vertice, che è anche il punto in cui il progetto del libro si arresta: non è insolito che un autore interrompa la stesura di un'opera quando questa non riesce più a corrispondere ai suoi intenti. Ad ogni modo, le sollecitazioni alla base dello scrivere continuano ad agire sotterraneamente: il *De Vulgari* segnala che nella *Genesi* la prima parola pronunciata da Adamo sia stata El, e cioè Dio, o quantomeno uno dei suoi nomi, proprio in risposta ad una domanda del creatore, laddove invece la prima vera parlante è stata Eva laddove reagì alle tentazioni del serpente (cap. IV); invece, nella *Commedia*, con un moto opposto, certamente memore del ruolo redentore di Maria, è l'ascolto delle parole di Beatrice a portare Dante alla conoscenza del vero.

Può così evidenziarsi l'aspetto ad un tempo di separatezza e unione proprio al linguaggio. Il *dare nome* alle cose significa distinguerle e opporle a sé in un modo che tuttavia prelude al possibile incontro con la loro essenza. Ciò allude ad una riflessione sulla parola il cui aspetto propriamente *erotico* verrà colto nelle riflessioni sul secondo capitolo della *Genesi* del teologo anarco-cattolico von Baader, e il cui studio della sua reciproca *disarticolazione* con le cose impegnerà in tempi a noi più prossimi la riflessione di Foucault. Su un altro registro, il riconoscere il carattere storico delle lingue è visto da Gianfranco Contini come il porsi della necessità *istituzionale* della poesia quale spazio di conservazione di una lingua destinata comunque a consunzione. Tutto sembra destinato all'entropia che domina incontrastata alla fine del tempo. Ma questo è davvero un destino assoluto?

4.  ##Dante e Maometto##

La cultura occidentale ha quindi compreso che la parola può condurci all'anima delle cose proprio perché c'è uno spazio tra parole e cose che rende possibile l'*incontro*, e la letteratura trova un carattere di eternità perlopiù in questa capacità di salvare quanto è più *caduco*. L'Islam, la cui profonda decostruzione delle medesime matrici giudaico-cristiane lo configura come *occidente parallelo*, non conosce tali problematiche e muove secondo altre prospettive. Adamo è, come in seguito Gesù, creato direttamente da Dio, ma non è espressamente nominato quale primo uomo e nemmeno viene inserito nei sei giorni della creazione; sopratutto, non è conosciuto il Peccato originale, in quanto le stesse parole delle creazione vengono a lui suggerite da Dio (*Corano* II:33), così come il suo pentimento dall'inganno diabolico è da Dio accolto senza residui (*Corano* II:37; XX:90).

L'Islam mantiene così al linguaggio un carattere essenzialista e supernaturale, condividendo con l'ebraismo un carattere di *sacralità* connaturato allo stesso alfabeto; tale carattere però non è andato perduto e nemmeno conosce flessioni, dato il legame che inevitabilmente intrattiene con il *Corano*, copia di un archetipo celeste e consunstanziale a Dio. Insomma, nell'Islam, in modi strutturali, la parola è definitivamente *creatrice* e istituisce quanto rimane, e l'idea di *libro* sviluppa con piena solennità quanto è implicato nelle altre religioni basate su un testo. I cui testi, dalla prospettiva islamica, che arriva per ultima, possono considerarsi alla stregua di *bozze*. Nell'Islam si apre l'enorme questione tra il carattere creato e razionale (*mutaziliti*) e non creato e coeterno a Dio (*ashariti*) del *Corano*, con tutte le conseguenza che ne derivano nella distinzione dal cristianesimo nonché dal ruolo che assume la ragione umana. Quanto a noi qui serve è mantenere aperta la questione, riconoscendo con Derrida un *supplemento di origine*: non esiste un'originario e tutto ciò che esiste guarda oltre se stesso. Ogni testo vive di vita propria e procede sempre più in là, garantendosi così la propria leggibilità.

Quanto possiamo osservare sono quindi i rimandi reciproci tra testi, senza pretendere che questo risolva tutto. I contraccolpi della civiltà islamica su quella cristiana sono stati evidenziati in maniera esemplare da Pirenne, che argutamente nota che senza Maometto non ci sarebbe stato Carlo Magno; la fascinazione esercitata di una cultura sull'altra hanno una storia inevitabilmente ancora più lunga, anche laddove ognuna di essa rappresenta, come ha espresso in maniera esemplare Spengler, una sorta di organismo autonomo. Ma per quanto si mantengano distinzioni cruciali, alla base di diversi orientamenti di civiltà, sussistono e sono individuabili nell'opera di Dante elementi che sopravanzano il tributo riconosciuto a figure come Averroè, Avicenna, Saladino, peraltro rubricati in modo non indecoroso in un Limbo (*Inferno* IV) la cui istituzione oggi sembra essere caduta in disuso, permettendo altresì di relativizzare la presenza all'Inferno di Maometto e Alì.

Per rinvenire tali elementi, proseguiamo con Dante oltre la caducità di questo mondo: del resto, religione e poesia a questo servono. Al centro della sua cosmologia, al di sopra dell'Inferno che è ancora più in basso della selva oscura da cui il viaggio diparte, c’è Gerusalemme; la Città santa è luogo anche di un altro viaggio, quello compiuto da Maometto per ascendere a Dio a dorso di un destriero mistico proveniente dal paradiso capace di spostamenti rapidissimi (*Corano* XVII:1), questi viene quindi chiamato *Burāq*, e nel tempo una suntuosa produzione iconografica travalica i divieti di rappresentazione e gli attribuisce un corpo tra l'asino e il mulo, volto di donna e coda di pavone. Dato a sua volta significativo, ne esiste un analogo dantesco nel *Gerione* (*Inferno* XVI-XVII; *Purgatorio* XXVII) che porta a spasso Dante e Virgilio, provvisto di volto umano, zampe leonine, corpo di serpe, coda di scorpione e ali da pipistrello, di chiara ispirazione apocalittica. Se nessuno ha mai incontrato il *Gerione* e anzi pochi lo ricordano, la tradizione islamica ha stabilito dopo un'iniziale perplessità che il *Burāq* esista davvero e il viaggio notturno sia un fatto e non una visione.

Queste bestiole possono sembrare strane nella loro stessa conformazione, ma la cosa più strana e certamente vera è che, e tanto la storia quanto il presente lo dimostrano, le Gerusalemme ebraica, cristiana e musulmana non sono sovrapponibili né nell'immaginazione né nella realtà. A impedire un rapporto possibile non è però la presenza di Maometto nella Nona Bolgia dell'Ottavo Cerchio dell'Inferno, rappresentata anche nell'affresco di Giovanni da Modena nella Basilica di San Petronio a Bologna, che da parte sua indica un rapporto problematico del profeta dell’Islam con il Cristianesimo, ma niente affatto una loro reciproca estraneità, per la quale sarebbe stato più conseguente ignorarsi e basta.

Infatti, il peccato che sulla scorta di una lunga tradizione teologica Dante attribuisce a Maometto è quello di seminatore di discordia, avendo di fatto egli provocato con la sua predicazione una divisione nella cristianità nei territori ai tempi contesi tra Bizantini e Persiani. Le eresie cristiane, impegnate sopratutto ad eleborare il rapporto tra divinità e umanità di Cristo in maniera difforme dall'ortodossia sono del resto, insieme sopratutto all'ebraismo della diaspora e ad alcuni elementi dello zoroastrismo, tra gli elementi che hanno storicamente influenzato il formarsi dell'Islam. E infatti, presso l'Islam, il profeta Gesù non è figlio di Dio e non è morto e risorto, pur mantenendo il ruolo di messia. E così, nella tipica perfezione geometrica di colpe e punizioni che prende il nome di *contrappasso*, e con un incedere particolarmente volgare, Maometto viene da un diavolo armato di spada eternamente *«rotto dal mento infin dove si trulla»* (*Inferno* XXVIII: 24) e quindi fino all'ano, con gli intestini esposti senza troppe perifrasi laddove *«'l tristo sacco/ che merda fa di quel che si trangugia»* (v. 26-27), mentre suo genero Alì, che a dir del poeta prosegue l'opera di discordia con la divisione sciita, viene sfregiato in viso, *«fesso nel volto da mento al ciuffetto.»* (v. 33).

Le pene scelte sono particolarmente gravose e possono risultare inaccettabili ad un musulmano incapace di comprendere ragioni altre, ma va definitivamente ricordato che lo stesso Averroè nel *Trattato decisivo* riconosce la diversità di piani del sapere e quindi delle forme culturali, e soprattutto riconosce che allo studioso, e un poeta come Dante è sopratutto uno studioso e un pensatore di prim'ordine, è permesso sbagliare. E Dio, laddove lo si prenda davvero sul serio, è irriducibile a qualsiasi troppo umana attribuzione nonché alle stesse divisioni da lui stabilite tra generi, popoli, culture e fedi proprio perché possano imparare reciprocamente (*Corano* XLIX:13).

Vanno quindi considerati ulteriori rapporti, molto più decisivi. Infatti, laddove Dante scrive la *Commedia* nell’immaginare la Gerusalemme celeste, Maometto raggiunge la Gerusalemme ideale da quella che oggi è conosciuta come Cupola della Roccia, e salendo su una scala ascende a Dio, in maniera coerente con il suo ruolo di riportare al mondo la luce della creazione. Per quanto eventi che hanno rilevanza religiosa non sempre trovano riscontro storico, i testi che li espongono esigono approfondimenti sulla loro storicità, e ciò permette di stabilire rapporti che travalicano gli ambiti dottrinari. E, laddove Ioan Cuolianu ha rimarcato come il viaggio notturno a cui accenna il *Corano* (XVII:I; LIII:1-12; LXXXI:19-25) deriva dall’apocalittica ebraica (*Enoc 2; 3 Baruch*), Miguel Asìn Palacios in *L'escatologia islamica della Divina Commedia* ha per primo evidenziato i rapporti, che coinvolgono anche gli aspetti topografici e concettuali del mondo sovrasensibile, tra l'opera del poeta fiorentino e il testo arabo che descrive l'ascensione di Maometto, *Il* *libro della scala*. È questo il più conosciuto tra i testi mistici che ne sviluppano il tema, il cui originale risulta smarrito ma che già nel XII sec. era disponibile in traduzione castigliana. È plausibile che esso fosse noto a Brunetto Latini, maestro di Dante e per un periodo diplomatico in Spagna, e che come i libri dell'andaluso Averroè e dei suoi discepoli latini fosse ampiamente conosciuto nell'ambiente colto delle corti italiane che il poeta frequentò nel suo fertile esilio.

Ad ogni modo, laddove la *Commedia* è composta di materiali prefabbricati che coinvolgono anche preesistenze di un certo rilievo, non vuol dire che esso sia un testo di risulta. E, come segnala Enrico Cerulli, che con la dovuta cautela suppone che non necessariamente Dante avesse impiegato tale testo come fonte diretta, la natura dei rapporti può ricordare, più che la cattedrale di Cordova che originariamente fu moschea, quella di Pisa che incastona in sé una colonna andalusa. Inoltre, comprendere i rapporti interni ed esterni che si stabiliscono tra le civiltà nate dalle diverse religioni, nonché le loro reciproche influenze e fruttificazioni, è proprio quanto permette di sottrarsi tanto ai veti degli integralismi religiosi quanto a quello dei riduzionismi scientifici, parimenti lontanti dal rigore e dell'apertura necessarie ad assicurare decenza al lavoro culturale. E, nel rapporto tra testi, Carlo Saccone evidenzia come tanto la *Commedia* quanto il *Libro della scala* testimonino di un luogo immateriale costituito di luce, la cui percezione porta ad offuscamenti della vista che preludono ad un suo rafforzarsi; ambedue si dicono incapaci di descriverla ricordando perlopiù un senso di sospensione. Con le parole di Heidegger, la custodia dell'Essere e del suo tralucere è altro da ciò che è *semplicemente presente*. Tutto ciò è proprio quanto si può dire in generale dell'esperienza mistica, compiendo la quale Dante lascia il segno di una forte impronta sperimentale e personale, non poi in maniera troppo diversa da quanto accade in un viaggio lisergico.

Così, possiamo ritrovarci a riflettere sul fatto che Dante abbia presso il mondo cristiano un ruolo analogo a quello che nell'Islam, seppur in chiave maggiore, rispetto a Cristo assume Maometto, considerato quale il *Periclytòs* chiamato a completare l'operato di Gesù (*Giovanni* XVI:12-13), prendendo quindi il ruolo che nella cristianità assume lo Spirito Santo. Se nel profeta dell'Islam questo agisce rigorosamente fuori dalla Trinità, considerata quale forma di associazione non pertinente all'unicità divina, nella maggior parte dei cristianesimi lo Spirito Santo costituisce la terza persona di una relazione inscindibile, che si effonde in carismi nei quali sono compresi l'esercizio della profezia nonché l'annuncio della *salvezza*, dalla quale non può certamente esimiersi il riconoscimento della *perdizione*. Rispetto a tali argomenti, è innegabile che Dante abbia fornito contributi ancora oggi esemplari.

E, laddove nei testi cristiani il peccato verso lo Spirito Santo, definito dalla *Somma Teologica* di San Tommaso quale infedeltà accompagnata dall'avversione alla volontà divina, è considerato come quello che non si può perdonare (*Marco* III:28-29; *Matteo* XII:31-32; *Luca* XII:10), indubbiamente risultano meno imperdonabili i musulmani che reputano inconcepibile oltraggiare Maometto e per i quali la bestemmia è linguisticamente impossibile, piuttosto che i cristiani per i quali non è insolito fare allegramente a gara di bestemmie. Ne consegue quindi che un musulmano non idiota non dovrebbero poi faticare così tanto a relazionarsi costruttivamente con Dante. In parole povere e piuttosto laiche, si tratta di saper *tornare su se stessi* e mettere in pratica quanto l'esperienza può averci insegnato, e tutto si può perdonare tranne un costitutivo rifiuto di *consapevolezza*, che purtroppo è davvero sin troppo tipico presso i cosiddetti umani tutti.

5.  ##Dante dopo Dante##

L'esperienza di Dante resta sospesa sulla letteratura italiana per diffondersi in ogni aspetto della vita culturale del Paese, la sua impronta si sedimenta tanto nella lingua nazionale quanto in quella dei poeti, e ancora oggi la sua opera risulta leggibile e capace di leggere il reale. E indipendentemente se la leggiamo o meno, la *Commedia* continua a leggere in noi e ci ricorda come la nostra vicenda sia intrisecamente religiosa, senza troppi riguardi verso una nostra eventuale confessione. Ritroviamo così Dante in Montale, che fa tornare il *«lago del cuor»* (*Inferno* I:30) dove lega la sua parte più interna, quella dove abitano gli spiriti vitali, al dissolversi delle cose destinate all'entropia: *«Ed ora sono spariti i circoli d’ansia/ che discorrevano il lago del cuore/ e quel friggere vasto della materia/ che discolora e muore.»* (*Tramontana*). Montale rimarca la nostra estraneità rispetto a Dante, massimo esempio di oggettivismo e razionalismo poetico lì dove invece la nostra epoca non crede nelle "idee", per quanto possano essere solide, ma nei "fatti", per quanto siano inconsistenti, scontando l'irrazionalità di tale soggettivismo esasperato rendendo incomprensibili i fatti su cui si appunta e inafferabbile ogni idea che si ostina a negare. Eppure, è proprio l'*estraneità* l'elemento che assimila Dante a noi.

Da parte sua, Giuseppe Ungaretti recupera l'immagine del naufrago seppur gli rende allegria, laddove «*E subito riprende/ il viaggio/ come/ dopo il naufragio/ un superstite/ lupo di mare.»* (*Allegria di naufragi*). E, come novello Ulisse, non fatto *«per viver come bruti» (Inferno* XXVI:119), segnala come l'illuminazione poetica diventi percepibile proprio là dove inizia l'esperienza del dramma umano, quindi capovolto in "commedia", grazie ad una speranza che sempre tende all'altezza, capace di guardare verso il Sole, guida di questo perduto universo, *«in alto»* (*Inferno* I:30).

Non sono esperienze presunte o personalismi forzati, ma *«foreste di simboli»* che tendono ad una *«tenebrosa unità»* quanto, nella drammatica commedia del mondo moderno, possono permettere l'esperienza di un reale colmo d'ignoto e la possibile risalita alla luce. E così, in maniera forse inaspettata, è Baudelaire, segnato dalla *«perdita d'aureola»*, colui che persegue con maggiore appropriatezza di argomenti, toni e lessico, l'esplorazione del finito inaugurata da Dante, cogliendo nel *«trasporto della mente»* l'infinità delle cose e le *Correspondances* che intrattengono nel loro svanire ai sensi. Se la lontananza da Dante sembra abissale, è proprio l'abisso a interessare un cammino che resta comunque lo stesso, lo stesso di ogni gesto che davvero valga qualcosa, esposti a quella contingenza estrema che è estrema possibilità di *fioritura*. E *«l'acqua perigliosa e guata»* (*Inferno* I:24) rimane tuttora a separare l'esperienza viva della poesia da chi si limita a rincorrere una "poesia", parafrasando Montale, forzosamente vissuta e autobiografica, eppure falsa. Così come rimane falsa una "religione" che, con tutto il suo ottuso fanatismo, è incapace di riconoscere sé nell'altro da sé.

![Ignoto, Ritratto del profeta Maometto sul Burāq (sec. XVIII)](/images/buraq.jpeg)
